Rekordnyereséget ért el Kína vezető légitársasága

Kína vezető légitársasága, az Air China minden eddiginél nagyobb, 2,39 milliárd jüan (363 millió dollár) adózott eredményre tett szert tavaly. A profit 15-szöröse az egy évvel korábbinak.

A 10 százalékban a hongkongi Cathay Pacific tulajdonában lévő társaság árbevétele 36 százalékkal 33,52 milliárd jüanra, az üzemi eredménye 96,4 százalékkal 4,49 milliárd jüanra emelkedett. Az utasok száma 35,7 százalékkal 24,5 millióra, a kihasználtsági mutató 2,7 százalékponttal 63,2 százalékra nőtt.

 

Az Air China tavaly több kisebb helyi légitársaságot is felvásárolt, hogy növelje tulajdona értékét a tőzsdei bevezetés előtt. A társaság papírjait tavaly decemberben vezették be a hongkongi tőzsdére.