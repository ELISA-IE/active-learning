Vita a kereskedelmi törvényről

A szakmai szervezetek erőteljes nyomása ellenére sem szerepel a beszerzési ár alatti értékesítés tilalma a kereskedelmi törvény javaslatának az Országgyűlés elé benyújtott változatában. A bizottsági vita szerdán kezdődik.

A belkereskedelemről szóló, csaknem harminc éves jogszabály elavult, nem alkalmas az átalakult kereskedelem szabályozására - indokolta Pongorné Csákvári Marianna, a Gazdasági és Közlekedési Minisztérium helyettes államtitkára az új kereskedelmi törvény szükségességét a Világgazdaság hasábjain. 

A jogszabálytervezet egyeztetése során három kérdésben - a nyitva tartás, a beszerzési ár alatti értékesítés és a jelentős piaci erővel való visszaélés tilalma - alakult ki komolyabb szakmai vita. Az ágazat gazdaságban betöltött szerepe jelzi, hogy a GDP-nek mintegy 12 százalékát, a munkahelyeknek pedig 14 százalékát adja a kereskedelem. 

A törvényjavaslat csak keret jellegű szabályozás, minimálisra szűkíti az állami beavatkozást, ugyanakkor komoly szerepet ad a szakmai önszabályozásnak. A tervezet új eleme a munkaszüneti napokon való zárva tartás elrendelése, illetve önkormányzati rendelet általi feloldási lehetősége, a december 24-i korlátozott nyitva tartás, valamint a jelentős piaci erő fogalmának és a visszaélés kritériumainak meghatározása. 

Jelentős piaci erőként határozza meg a törvényjavaslat egyrészt azt, ha a kereskedő (beleértve az anya- és leányvállalatokat vagy a beszerzési szövetségeket) kereskedelmi tevékenységéből származó előző évi konszolidált nettó árbevétele meghaladja a 150 milliárd forintot. Az ilyen szereplők száma a szaktárca szerint 8-10. Másrészt, ha a kereskedelmi forgalomból származó piaci részesedése meghaladja a 10 százalékot. 

A javaslat rögzíti, hogy a jelentős piaci erővel tilos visszaélni, valamint meghatározza a különös visszaélésnek számító magatartásformákat is. Ilyen piaci helyzet esetén a Gazdasági Versenyhivatal az erőfölénnyel való visszaélés eljárási szabályai szerint jár el. 

Egyes szakmai szervezetek erőteljes nyomást fejtettek ki, hogy a törvény tiltsa be a beszerzési ár alatti értékesítést - mondta a helyettes államtitkár. Ezt azonban a benyújtott változatban elvetették, mivel a beszerzési ár alatti értékesítés a fogyasztóknak kedvező, és tilalma a versenyt jelentősen korlátozná. Ellenőrzése pedig a számos kivétel - akciók, beveztő árak, végkiárusítás, szezonárak és egyebek - miatt nehézkes. Ráadásul e tendencia főleg csak az élelmiszeripari termékeknél tapasztalható, ezt viszont szabályozza az agrárpiaci rendtartási törvény. 

A kereskedelmi törvény a kihirdetését követő hat hónap elteltével lép hatályba.