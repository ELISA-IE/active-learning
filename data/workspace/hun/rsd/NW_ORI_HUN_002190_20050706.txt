Minden négyzetméteréről vallatták Orbánt

Szerdai ülésén több mint három órán át hallgatta meg az Orbán család vagyonát vizsgáló parlamenti bizottság a Fidesz elnökét. A testület ezt nem tartotta elégnek, a meghallgatást így nem lezárták, csak felfüggesztették. Orbán Viktor a bizottság előtt azt állította, hogy állami pénzek nem járultak hozzá családja vagyonosodásához. Meghallgatták szerdán Mayer Arankát is, a Tokajhegyalja Kft. egyik tagjának, Szász István Attilának volt feleségét. Mayer megerősítette a testület előtt az ÉS-ben megjelent dokumentumok hitelességét.

Hajrá, Török Szultán! - köszönt el a vagyongyarapodását vizsgáló bizottságtól Orbán Viktor három óra hosszú meghallgatása után szerdán. A volt miniszterelnök ezzel tömören összefoglalta a szerdai testületi ülés hangulatát. A bizottság tagjai ugyanis azt is számon kérték Orbánon, hogy miért utalt ki neki 1993-ban az önkormányzat négyszobás lakást. Firtatták azt is, hogy miért mondta azt, hogy felesége a tokajhegyaljai teljes szőlőterület 0,148 ezrelékének tulajdonosa, amikor valójában 0,148 százalékos tulajdoni hányaddal bír. Az is vitára adott okot, hogy mennyit fizet az Orbán család havonta hiteltörlesztésre, illetve hány évre adósodtak el. Orbán viszont egyik válaszában Rejtő Jenő egyik regényének szereplőit emlegette, többek között Török Szultánt. Amikor pedig Eörsi Mátyás (SZDSZ) azt mondta feleségéről, hogy gyönyörű, Orbán ezt szexista kijelentésnek minősítette.

A volt kormányfő vagyoni helyzetével kapcsolatban a kormánypárti képviselők több kérdést is feltettek az Élet és Irodalomban közölt jegyzőkönyvekkel kapcsolatban a szerdai ülésen. Szabó Zoltán, a testület szocialista tagja egy háromoldalas iratot át is adott az ülésen Orbánnak, ez a lap által taggyűlésnek nevezett összejövetelről készült, ahol a dokumentum szerint Orbán azt mondta többek között, hogy "ne nyerjünk annyit, amennyit kértünk, ne mi nyerjük a legtöbbet"

Orbán az iratról azt mondta, soha életében nem látta még a dokumentumot, soha olyan megbeszélésen nem vett rész, amiről az iromány szól, nem vett részt olyan megbeszéléseken, ahol cégügyekről volt szó, taggyűléseken sem volt. Arra a kérdésre azonban nem akart válaszolni, hogy hamisítvány-e az irat, amelyen egy ügyvédi iroda pecsétje is látható, mint mondta, nem akar olyasmiről beszélni, amiről fogalma sincsen. "Sosem láttam a dokumentumot, ezért spekulációkba nem bocsátkozom ezzel kapcsolatban" - mondta.

A jegyzőkönyvek mellett hosszasan faggatták Orbánt a korábban a felesége, Lévai Anikó résztulajdonában lévő Tokajhegyalja Kft. állami támogatásaival kapcsolatban. Ezzel kapcsolatban azt mondta a volt miniszterelnök, hogy 1997-ben és 2001-ben a cég több alkalommal is kapott állami támogatást, az utóbbi támogatás folyósítása azonban már a Medgyessy-kormány ideje alatt történt. Baráti társaságához tartozók is kaphattak támogatást, ha az megfelelt a jogszabályoknak - közölte. A támogatások bárki számára hozzáférhetők voltak, azokat nem személyek, hanem tevékenységek kapták - válaszolta Orbán. Közölte azt is, hogy annyiban hibázott, hogy nem kezdeményezte: tisztázzák a mezőgazdaság és a politikusok viszonyát, hozzanak jogszabályt arról, hogy politikusok cégei kaphatnak-e támogatást. Hozzátette: már korábban is az volt az elvi álláspontja, hogy a miniszterelnök kevesebbet engedhet meg magának, mint más állampogár.

A Tokajhegyalja Kft.-vel kapcsolatban közölte azt is a volt kormányfő, hogy a cég veszteséges volt, éveken keresztül megtakarított pénzüket fektették a vállalkozásba, ahogyan a többi tulajdonos is. Nyereségre egy szőlővel foglalkozó kft. esetében csak 10-15 év múlva lehet számítani - mondta Orbán. Közölte azt is, hogy felesége 6 százalékos tulajdonrésszel rendelkezett, amikor kiszállt a cégből, összesen közel 11 millió forintért tudta eladni a részét Lévai Anikó - derült ki Orbán beszámolójából. A volt miniszterelnök hozzátette: azért döntöttek úgy, hogy eladják a tulajdonrészt, mert építkezésbe kezdtek, ehhez kellett a pénz.

A Tokaj Kereskedőház Rt.-vel kapcsolatban kijelentette: elvi álláspontja, hogy a cégnek köztulajdonban kell maradnia. A tőle el nem hangzott mondatokkal, amelyeket a szájába adnak a cég privatizálásával kapcsolatban, nem foglalkozik - mondta.

A kormánypárti politikusok számon kérték az Orbán család lakásvásárlásait is. Szabó Zoltán még azt is felvetette, hogy miért fizetett egy ingatlanközvetítőnek jutalékot, amikor eladta Haris közi lakását, amikor az ingatlant egyik barátja veje vette meg. Orbán azt mondta, hogy az ingatlanközvetítő megdolgozott a pénzéért. Szabónak az sem tetszett, hogy miért cserélhette el Mester utcai önkormányzati lakását 1993-ban a négyszobás, szintén önkormányzati Haris közi ingatlanra, amikor szerinte a jogszabályok szerint csak háromszobás lakás járt volna a családnak. Orbán azt mondta, igénylést nyújtottak be, szabályosan cserélték el az ingatlant, semmi rendkívüli nem volt az ügyletben, megfelelt az akkori szabályoknak. Kovács Tibor (MSZP) azt vetette fel, hogy 560 ezer forintért vehették meg a Haris közi lakást az önkormányzattól mintegy tíz éve, majd 63 millióért adták el három évvel ezelőtt. Orbán erre azt válaszolta, hogy mindenki hasonló áron vehette meg lakását a házban, nem kivételeztek velük.

Orbán azt mondta, az elmúlt 19 év alatt 34 millió forintot takarítottak meg feleségével. Orbán szerint ez akkor jön ki, ha az összesen 122 milliós vagyonából levonják 25 milliós adósságát és azt a 63 millió forintos lakást, amelyet korábban eladott. Ezt az ingatlant ugyanis úgy szerezték, hogy korábban elcserélték azt a szolnoki lakást, amit szülői támogatással tudtak megvenni a nyolcvanas években. A 34 millió forintból 18 millió származik a volt kormányfő által írt könyv tiszteletdíjából, a többi pénzt az évek során folyamatosan rakták félre. Orbán hozzátette: szerinte a kormányoldal folyamatosan azt próbálja meg bebizonyítani, hogy nagyon gazdag, pedig a luxus távol áll tőle, tisztes polgári életet él - mondta. "Senki nem játszott szerepet családom vagyonosodásában, és ehhez állami pénzek sem járultak hozzá" - állította a volt miniszterelnök.

A testület szerdán hallgatta meg Mayer Arankát is, a Tokajhegyalja Kft. egyik tagjának, Szász István Attilának az elvált feleségét is. Mayer Aranka volt az, aki az Élet és Irodalomnak és a bíróság előtt is elmondta, hogy a Tokajhegyalja Kft. rendszeresen tartott "informális taggyűléseket", amelyekről jegyzőkönyv is készült. A megbeszéléseken több alkalommal Orbán Viktor volt miniszterelnök is részt vett. Mayer Aranka megerősítette az ÉS-ben megjelent dokumentumok hitelességét a bizottság előtt. Elmondta, hogy e lépésével politikai motivációja nem volt. Férjével közös vagyonuk megosztásának meghiúsulása késztette arra, hogy az iratokat nyilvánosságra hozza.

A bizottságot idén tavasszal hozta létre a parlament, az Élet és Irodalom (ÉS) "Tokaji borcsaták" cikksorozata nyomán. A Fidesz részéről delegált tagok már az első ülésről kivonultak, és azóta nem is vettek részt a munkában. Az ÉS még márciusban írt arról, hogy Orbán Viktor kormányfőként üzleti tanácsokat adott állami területek megszerzésére egy felesége résztulajdonában levő tokaji cég, a Tokajhegyalja Kft. taggyűlésein. A lap állítólagos taggyűlési jegyzőkönyvekkel támasztotta alá állításait.

Orbán Viktor meghallgatása több mint három órán keresztül tartott, de a bizottság, amelynek ülésén a Fidesz által delegált tagok nem jelentek meg, ezt nem tartotta elégnek. A meghallgatást így nem lezárták, csak felfüggesztették. Ha lesznek még kérdéseik, ősszel folytathatják. Szabó Zoltán szocialista képviselő kijelentette, hogy számos tisztázandó kérdés maradt. Például, hogy a volt miniszterelnök azt állította egyik lakáshiteléről, hogy húszéves futamidőre vette fel, a képviselő szerint viszont ötéves a futamidő.