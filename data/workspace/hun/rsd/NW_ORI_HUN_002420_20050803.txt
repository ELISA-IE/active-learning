Gyilkosok között sínylődnek a magyar drogfutárok

A bolti tolvajokat sorozatgyilkosokakkal zárják össze egyes ecuadori börtönökben, így aggasztó lehet azoknak a magyar drogfutároknak a helyzete, akik a dél-amerikai országban töltik börtönbüntetésüket vagy várnak az ítéletre - mondta a Népszabadságnak egy, a helyi viszonyokat közelről ismerő magyar orvos. A férfi szerint a védtelen európai rabok szabad prédát jelentenek, ha pénzt nem tudnak kizsarolni belőlük, akkor megalázzák őket.

Kockán foroghat azoknak a magyar drogfutároknak az egészsége, akiket Ecuadorban füleltek le és helyi börtönökben tartanak fogva - állította a Népszabadságnak egy magyar orvos, aki a dél-amerikai országban tölt évi nyolc hónapot, hogy hasonló ügyben lebukott fiát látogassa. A férfi szerint a rabok nehéz helyzetben van, mert az ecuadori börtönviszonyok felőrlik az emberi szervezet tartalékait.

Az orvos szerint sok zárkában bolti tolvajokat zárnak össze sorozatgyilkosokkal. Az európai foglyok helyzetét pedig még inkább nehezíti, hogy a helyi rabok szabad prédának tekintik őket, mivel teljesen védtelenek, nincsenek kapcsolataik, hozzátartozóik. Ha pénzt nem tudnak belőlük kizsarolni, akkor arra kényszerítik őket, hogy olcsón drogot vegyenek, ha pedig már ez sem megy, akkor megalázzák őket. A Népszabadságnak nyiltkozó orvos szerint az ecuadori börtönviszonyok miatt már több európai rab veszítette életét.

Az orvos szerint a magyar diplomácia sem tesz eleget a magyar foglyokért. Míg a német, spanyol, román diplomaták rendszeresen látogatják honfitársaikat és számos panaszt nyújtanak be, ha erre van szükség, addig - az orvos szerint - a magyarok alig tesznek valamit. A férfi szerint ennek csak egyik oka lehet, hogy Ecuadorban nincs magyar külképviselet, a tiszteletbeli konzul feladatait pedig magyarul nem beszélő diplomata látja el. Takács László, a Külügyminisztérium konzuli és igazságügyi együttműködési főosztályának vezetője szerint a magyar diplomácia ennél sokkal többet nem is tehet az ügyben.