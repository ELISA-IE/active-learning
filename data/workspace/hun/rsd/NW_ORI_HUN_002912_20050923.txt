30 millió eurós tőkeemelés a román OTP-ben

Az OTP román leányvállalatának tulajdonosi fóruma 30 millió eurós tőkeemelést határozott el. A legnagyobb magyarországi hitelintézet célja, hogy romániai leánybankjának jelenlegi 1%-os piaci részesedése 3-5 éves időtávon 4-5 százalékosra növekedjen.

Az OTP Bankcsoport százszázalékos tulajdonában lévő OTP Bank Romania (OBR) 2005. szeptember 22-én közgyűlést tartott. Az OBR közgyűlése döntött arról, hogy a romániai hitelintézet jegyzett tőkéjét 30 millió euróval, közel 50 millió euróra emeli. 

Az OTP Bank 2004. áprilisában 47,5 millió dollárért vásárolta meg a vállalati fókuszú magántulajdonú romániai kisbankot. 

A legnagyobb magyarországi hitelintézet az adásvételi ügylet zárásakor 100 millió dollár értékű tőkebefektetést irányzott elő, amelynek első lépéseként az elmúlt évben romániai bankjának alaptőkéjét 10 millió euróval megemelte. A tavalyi tőkeemelés az aktív piaci jelenlétet megalapozó transzformációs program megvalósítását és a szükséges fejlesztések előkészítését szolgálta. 

A mostani tőkejuttatással az OBR pozíciója stabil alapot teremt ahhoz, hogy októbertől megkezdődjön a bankfiókhálózat bővítése és az új információtechnológiai rendszer bázisán a lakossági piaci expanzió. Az OBR lakossági üzletágának növekvő aktivitása összhangban áll a tulajdonos OTP Bank korábban deklarált azon céljával, hogy romániai leánybankjának jelenlegi, mintegy 1%-os piaci részesedése 3-5 éves időtávon 4-5 %-osra növekedjen. 

A közgyűlésen arról is döntés született, hogy a jövőben dr. Pongrácz Antal tölti be az igazgatósági elnöki pozíciót. A változás révén az OBR irányítási struktúrája konzisztenssé válik az OTP Bank külföldi érdekeltségeinek irányítási modelljével. Az operatív irányítást ugyanis helyi vagy helyismerettel rendelkező szakember végzi, míg a vezető testületekben az OTP Bank topmenedzsmentjének tagjai töltik be az elnöki tisztet.