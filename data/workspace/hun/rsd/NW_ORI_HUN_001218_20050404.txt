Okmányirodai ügyintézés

Április elsején indult el a kormányzati portál úgynevezett Ügyfélkapu szolgáltatása. Ennek segítségével lehet igénybe venni az elektronikus közigazgatási szolgáltatásokat, ezen belül az okmányirodai ügyintézést is. Az okmányirodai szolgáltatások közül az időpontfoglalás regisztráció nélkül is használható.

Az okmányirodai eljárások közül a  lakcímigazolvánnyal, egyéni vállalkozói igazolvánnyal, vezetői engedéllyel (nemzetközi vezetői engedély) és anyakönyvvel kapcsolatos ügyeket lehet elektronikus úton az úgynevezett XR rendszerben elindítani, pontosabban előkészíteni. A fenti szolgáltatások kizárólag regisztráció után vehetők igénybe. Az XR szolgáltatás lényege abban foglalható össze, hogy az ügyfél az általa kiválasztott hatósági eljárást elektronikus úton készíti elő, a kérelem benyújtásához azonban szükség van az ügyfél személyes megjelenésére. 

Az XR rendszerben az ügyindítás az elektronikus adatlap kitöltésével történik. Nem szükséges az adatlapot egyszerre kitölteni, mivel ideiglenesen elmenthető a rendszerben, ezért a kitöltés egy későbbi időpontban is folytatható. A végleges adatlapot az "ügy indítása" funkcióval kell elküldeni. A megadott adatok ellenőrzése után az XR rendszer értesíti a felhasználót arról, hogy az adatlapját milyen ügyszám alatt tárolta az adatbankjában. Erre az ügyszámra kell az okmányirodai ügyintézés során hivatkozni. Az ügy indításával egyidejűleg annak elintézésére időpont is foglalható. Maga az időpontfoglalás egyébként regisztráció nélkül is használható, akárcsak a kormányzai portál Gépjárműkereső, Cégkereső, Ingatlankereső szolgáltatása. (Ehhez is szükség van azonban úgynevezett akkreditációra, azaz a felhasználó bejelentkezésére).Az ügyfelek pontos tájékoztatása céljából XR telefonos ügyfélszolgálatot létesítettek a 1062 Budapest, Andrássy út 55. szám alatt. Az ügyfélszolgálat elérhető a (06-1) 273-4800 telefonszámon, illetve a (06-1) 44-11-319 telefaxszámon. E-mail: xr@mail.ahiv.hu . A telefonos ügyfélszolgálat hétfőtől csütörtökig 8.00-tól 16.30-ig, pénteken 8.00-tól 13.30-ig vehető igénybe.