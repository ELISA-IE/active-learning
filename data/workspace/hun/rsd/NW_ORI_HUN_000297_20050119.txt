Versenyhivatali engedély a tankönyvkiadó megvételére

A Gazdasági Versenyhivatal (GVH) Versenytanácsa 2005. január 18-án hozott határozatával engedélyezte, hogy az ÁPV Rt. privatizációs pályázatán nyertes Láng Kiadó és Holding Rt. megvásárolhassa a Nemzeti Tankönyvkiadó Rt. közel 70 százalékos szavazati hányadot megtestesítő részvénycsomagját - derül ki a versenyhivatal közleményéből. 

A versenytörvény alapján a tranzakció vállalkozások összefonódásának minősült, amelyhez a GVH engedélye volt szükséges.

A vállalkozások összefonódása mindazon termékpiacokat érinti, amelyek az abban részt vevő vállalkozáscsoportok bármelyik cégének tevékenységi körébe tartozik. Ennek alapján az ügyben a kiadói piac, illetve annak egyes önálló szegmensei (különös tekintettel a tankönyvek piacára), valamint az ezekhez kapcsolódó nyomdai szolgáltatások, illetve a különböző kiadványok kis- és nagykereskedelmi forgalmazásának piacait vizsgálta a versenyhivatal. 

A versenyfelügyeleti eljárás során feltárt információk alapján a Versenytanács megállapította, hogy a kérelmezett összefonódás egyetlen érintett piacon sem hoz létre, illetve erősít meg olyan gazdasági erőfölényes helyzetet, amely akadályozná a hatékony verseny kialakulását, fennmaradását vagy fejlődését az érintett piacokon. Ezért az engedély nem volt megtagadható - közölte a GVH.