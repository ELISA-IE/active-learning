Tartja éves tervét a Synergon

A harmadik negyedévben csökkent a Synergon-csoport árbevételének elmaradása a tavalyi évhez képest, és hosszú idő után a cseh leányvállalat is nyereséget termelt. Összességében a cég 138 millió forint nettó nyereséget ért el, szemben az egy évvel korábbi 85 millió forintos veszteséggel. A képet rontja, hogy az első félév végén még 300 millió forint felett volt a nyereség, ami 175 milliós veszteség terhelt meg a harmadik negyedévben. 

Száray Loránt, a Synergon vezérigazgatója  a negyedévet értékelő szerdai sajtótájékoztatón elmondta: a cég egyelőre nem változtat éves profit tervein, mivel lehetőség lát arra, hogy a negyedik negyedévben sikerül kompenzálni az eddigi időszak negatív tendenciáit. Hampl Viktor kereskedelmi igazgató hozzátette, hogy a negyedik negyedév eddigi részében kötött megrendelések és a kiszámlázott tételek, alapján az év utolsó hónapjában a bázis időszakinál magasabb bevétel várható. A tavalyi év utolsó harmadában 242 millió forintos adózott eredményt ért el a cég.

A Synergon csoport 2005. évi első háromnegyed éves eredményeiben a kedvezőtlen piaci folyamatok mellett az értékesítés szerkezetének pozitív változásai is jól tükröződnek - áll a társaság szerdán közzétett első háromnegyedéves gyorsjelentésében. A társaság egyébként az első félévben is ugyanezeket az okokat emelte ki. Az egész évre jellemző ugyanis, hogy az árbevétel visszaesésében jól megmutatkozik az államigazgatási szektor IT megrendeléseinek jelentős részének elhalasztása. Ez kedvezőtlen helyzetet teremt a hazai informatikai piac valamennyi érintett szereplőjének. 

Ugyanakkor az árbevétel összetétele a Synergonnál az előző évinél jóval kedvezőbben alakult: a szolgáltatástartalom csaknem elérte az 50 százalékot, ami a fedezethányad enyhe növekedésében is megjelenik. A társaság így az első három negyedévet mérsékelt adózás utáni nyereséggel, 138 millió forinttal zárta. Az első félév végén a nyereség még 300 millió forint felett volt, a második negyedévben céltartalékból felszabadított 370 millió forintnak köszönhetően.

Száray Lóránt, a cég vezérigazgatója már akkor is azt közölte: nem változtatnak a normál működésből származó idei nyereségterven. Így a második negyedévben elkönyvelt 370 millió forintos egyedi nyereséggel együtt a korábbi 110-170 millió forint helyett 480 és 540 millió forint közötti nettó eredmény várható 2005 végén. (A Synergon még 2003-ban képzett céltartalékot az akkori vezérigazgató, Szalóczy Zsolt fiktív számlázási ügye miatt, ebből a második negyedévben 370 millió forintot szabadítottak fel az egyéb bevételek címszó alatt.)

A számokat nézve pozitívum viszont, hogy a Synergon csoport értékesítési árbevétele 2005 első kilenc hónapjában mintegy 12,4 milliárd forint volt, ami 8 százalékkal marad el az egy évvel korábbi értéktől. (Az első félév végén a tavalyi évhez képest még 13 százalékkal maradt el az árbevétel.) 

A lemaradás egyébként döntően az államigazgatási szektor elmaradó megrendeléseivel magyarázható: választási év küszöbén hagyományosan csökkenő a kevésbé látványos állami IT beruházások volumene, ezt a hatást jelenleg számottevően erősíti a költségvetés egyensúlyát megőrizni igyekvő pénzügypolitika is, amely elsősorban az állampolgárokat közvetlenül nem érintő intézményi kereteknél igyekszik megtakarítást elérni. Eközben egyelőre az EU pályázati lehetőségek hatása sem érezhető számottevően. 

Az állami szektor kiesését elsősorban az ipar és szolgáltatási, illetve a pénzügyi szektorban elért kiemelkedő teljesítmény tudta részben ellensúlyozni. Szintén fejlődést mutat a szerződések összetétele: a szolgáltatástartalom immár csaknem fele a teljes szerződéses értéknek. Ennek, illetve a korábban megkezdett hatékonyságjavító lépéseknek köszönhetően a nettó fedezethányad elérte a 22 százalékot. (Egy évvel korábban 21 százalék volt) 

A tagvállalatok közül egyértelműen a Span és a Fibex teljesítménye emelkedik ki: előbbi 43, utóbbi 39 százalékkal nagyobb értékesítési árbevételt realizált, mint egy évvel korábban. A cseh Infinityben zajló jelentős átszervezések hatása lassan érezhetővé válik - áll a cég gyorsjelentésében. A cseh leány egyébként a harmadik negyedévben hosszú idő után ismét nyereséget termelt. Ennek ellenére elképzelhető, hogy az erős utolsó három hónap után sem fogja éves szinten elérni a nyereséget az Infinity. 

Deák Bálint