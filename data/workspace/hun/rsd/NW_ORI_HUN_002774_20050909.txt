Vegyes reakció kíséri az ukrán kormány menesztését

Amint az várható volt - viharosan indult az ukrán politikai szezon. Ilyen hurrikánszerű idénykezdetre azonban kevesen számítottak: Viktor Juscsenko államfő csütörtökön menesztette az ukrán kormányt és ideiglenes, ügyvivő miniszterelnököt jelölt ki. A különböző módon érintettekből vegyes reakciókat váltott ki az események sorozata, ezeket szedtük csokorba ebben az összeállításban.

Viktor Juscsenko államfő a vezetésben elhatalmasodó korrupcióval és a hatalmi intrikákkal (főleg a Julija Tyimosenko volt miniszterelnök-asszony és Petro Porosenko a nemzetbiztonsági tanács vezetője közötti ellentéttel) indokolta döntését. Hozzáfűzte, elismeri a most menesztett emberek munkáját és értékeit, de Ukrajna jövője mindennél előbbre való - nem engedheti, hogy hatalmi harcok akadályozzák országa boldogulását. Mindemellett - más minőségben - számít az elküldöttekre és bízik abban, hogy hazájuk fejlődéséért ők is hajlandóak vele dolgozni a jövőben.

Julija Tyimosenko, a leváltott miniszterelnök visszafogottan reagált: zárt ülés keretében megköszönte minisztereinek a fél éves ténykedésük alatt végzett munkát. Az ex-kormányfő pénteken egy sajtótájékoztató keretében fogja kommentálni az eseményeket.

Érdekes Viktor Janukovics, volt miniszterelnök nyilatkozata, mely szerint hajlandó Julia Tyimosenko Blokkjával szövetségre lépni. A politikában semmi sem elképzelhetetlen - magyarázta a tavalyi elnökválasztáson alulmaradt ellenzéki vezető sajtóreferense főnöke szavait.

Az ellenzék másik nagyágyúja (aki mellesleg Janukovics esküdt ellensége, egy alkalommal a parlament soraiban szabályos ökölharcot vívtak egymással) Viktor Medvedcsuk is hasonló gondolatokkal játszadozik. A miniszterelnökségről leköszönő fiatalasszony hírbe hozása a fent említett urakkal nem annyira meglepő, ha tudjuk: Tyimosenko az ország dél-keleti feléből származik, miként az őt most partnerként felkérő politikai ellenlábasai. Az elbűvölő ex-kormányfő ezer szállal (főleg gazdaságival) kötődik a főként oroszok lakta térséghez.

Külföldön is mozgásba lendültek a diplomácia gépezetei, a new orleans-i tragédiával elfoglalt amerikai kormányon kívül minden jelentős (és jelentéktelen) állam és nemzetközi szervezet igyekezett véleményt nyilvánítani.

Moszkvában fogadhatták a legnagyobb örömmel a kijevi eseményeket, hiszen a most menesztett ukrán kormány volt az, amely szembefordult az őket megelőző rezsim oroszbarát politikájával és olykor ruszofóbiába csapó dühvel igyekezett megszabadulni a Nagy Testvér ölelésétől. Vlagyimir Putyin, orosz államfő azonban visszafogottan reagált, sőt nyugalomra intett minden érintettet. Az orosz elnök sajtónyilatkozata szerint nem kell "túldramatizálni a helyzetet", ő személy szerint "biztos abban, hogy az ukrán elnök és népe megtalálják a legjobb megoldást". Csütörtök este Putyin elnök telefonbeszélgetést folytatott Juscsenkóval, azonban annak tartalmáról egyik államfő környezete sem volt hajlandó semmit sem elárulni.

Tyimosenko kormányának távozása nem befolyásolja az Ukrajna-EU viszonyt - sietett leszögezni Emma Udwin, az Európai Unió brüsszeli sajtófelelőse. "Ez Ukrajna magánügye, az EU bízik abban, hogy Juscsenko folytatja munkáját a politikai reformok, a korrupció elleni küzdelem és a gazdasági stabilitás érdekében." - tette hozzá a szóvivő.

A NATO - egyelőre - nem kommentálta az ukrajnai eseményeket, de az Interfax Ukrajna hírügynökség forrása szerint a NATO különös figyelmet szentel az eseményeknek és bízik abban, hogy folytatódni fog együttműködése Ukrajnával.

A lehetséges jövőképet az ukrajnai politikusok nem látják egyformán:

Alekszander Tretyakov, Juscsenko főtanácsadója a fenti eseményeket követő órákban a Nasa Ukrajina párt nevében azt javasolta a - vérig sértett - másik két nagy vele - eddig legalábbis - szövetséges pártnak (Julija Tyimosenko Blokkja és Ukrajna Néppártja), hogy közös választási blokkot alkossanak a 2006. márciusi parlamenti képviselő választásra. Tretyakov szerint az új kormány már egy hét múlva felállhat. Ennek az optimista kijelentésnek azonban kevés a realitása: hosszú vajúdás várható, mert a parlamentnek kell rábólintani az új kabinet névsorára. Egyes szakértők szerint a miniszterek kilétéről szóló politikai vita akár a jövő tavasszal esedékes választásokig is elhúzódhat. Ebben az esetben még kilátástalanabb helyzetbe sodródna az amúgy is katasztrofális állapotban lévő ukrán gazdaság, az emberek pedig elkeseredésükben a szélsőségek felé fordulhatnak, ami nem tenne jót az országban remélt demokratizálódási folyamatoknak.

Boczka Károly