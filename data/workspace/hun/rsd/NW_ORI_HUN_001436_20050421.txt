Csökkent az olaj ára

Csökkent a nyersolaj hordónkénti ára, miután az USA bejelentette: teljesen feltöltődtek olajtartalékai. Eközben az OPEC közölte: huszonöt éves csúcson termelnek, hogy kielégítsék az olaj iránti keresletet.

Csökkentette a nyers könnyűolaj árát az amerikai olajtartalékokról szóló kormányjelentés. Egy hordó nyersolaj jelenleg 53,5 dollárba kerül. Ez közel öt dollárral alacsonyabb az áprilisi 58,25 dolláros rekordárhoz képest.

Amerika jelenleg 318 millió hordó nyersolajjal és 212 millió hordó finomított üzemanyaggal rendelkezik. Annak ellenére, hogy az utóbbi hetekben majdnem kétmillió hordóval csökkent a készlet, az amerikai kormányzat szerint nincs ok az aggodalomra.

Az USA tárolói teljesen tele vannak. Elemzők szerint ez bizakodásra adhat okot az idei üzemanyagárakat illetően. "Továbbra is úgy véljük, hogy az idén nem kell olyan szigorú feltételektől tartani a gázolajpiacon, mint tavaly" - közölte az USA energetikai kormányzatával a Merryl Lynch piaci elemző cég.

A tavalyi tapasztalatok alapján szakértők arra figyelmeztettek, hogy a magasabb energiafelhasználással járó, tavasztól őszig tartó "vezetési szezon" magas üzemanyagárakat és olajhiányt hozhat. A tartalékok megtelése miatt idén ettől nem kell tartani.

Az utóbbi hetekben az olajkészletek felhalmozódása ellenére nem csökkent az üzemanyagár. Nem volt ugyanis megfelelő finomítókapacitás az olaj feldolgozásához. Mostanra úgy tűnik, a finomítók lassan utolérik önmagukat, és a következő hetekben fokozzák a termelést.

Ugyanakkor a világ olajtermelésének negyven százalékát adó OPEC-országok bejelentették: huszonöt éves csúcsra járatták a termelést, hogy lenyomják az olajárakat. Az OPEC soros elnöki tisztét betöltő Katar szerint a negyven-ötven dolláros hordónkénti olajár volna optimális.