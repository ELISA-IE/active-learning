Konferenciarekord született Budapesten

Közel felével nőtt tavaly a Budapesten megrendezett nemzetközi konferenciák száma - írja a Világgazdaság. A fővárosban összesen 64 ilyen eseményt tartottak. A konferencia turizmusnak nagy lökést adhat az új, ötezer férőhelyesre tervezett konferencia-központ megépítése.

Rekordot érte el a tavalyi év során Budapesten megrendezett nemzetközi konferenciák száma. Összesen hatvannégy eseményt tartottak a Fővárosban, ez negyven százalékos növekedést jelent az előző évhez képest - tudósít a Világgazdaság. Ezzel Budapest a kilencedik Európa konferencia-szervező fővárosai között, Stockholmmal holtversenyben. A Konferenciarendezők Nemzetközi Szövetségének (ICCA) listáját Barcelona vezeti. A katalán fővárosban 105 konferenciát tartanak évente.

Becslések szerint egy konferencián részt vevő külföldi napi 3-400 eurót költ Magyarországon. Ez többszöröse egy turista által elköltött napi összegnek. A kereskedelmi szálláshelyeken megszállók valamivel több mint tizede érkezik konferenciára Budapesten.

A magyar főváros konferencia-iparának éves piaca mintegy 112 milliárd forintra tehető. Igen nagyot lendíthet a kormány új pályázata, amely egy ötezer férőhelyes konferenciaközpont megépítésére keres beruházót, vegyesvállalati formában. A lehetséges helyszínek között szerepel a Hungexpo területe, a Nemzeti Színház környéke, valamint az Infopark, vagy a Transelektro Váci úti telepe.

Kolber István regionális fejlesztésekért felelős tárca nélküli miniszter elmondta: olyan vállalatot képzeltek el, amelyben az állami részesedés nem haladja meg a 49 százalékot. A kormányzat egymilliárd forinttal járulna hozzá a társaság alaptőkéjéhez, később hétmilliárd támogatást nyújtana. A miniszter szerint 2-2,5 év alatt valósulhat meg a projekt.

A TRiGránit Rt. egy euróért felajánlotta egyik Nemzeti Színház melletti telkét, amennyiben a telekhez megvásárolják a már elkészült terveket. A TriGránit 460 milliárdot kérne a tervért.