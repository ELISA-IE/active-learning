Szűk határidő miatt aggódik a Világkereskedelmi Szervezet

Rohamtempóban kezdenek tárgyalásokat Párizsban szerdán a Világkereskedelmi Szervezet (WTO) tagjai. A szervezetnek három hónapja maradt, hogy tető alá hozza a fejlődő országok segítését célzó kereskedelmi egyezményét. A megállapodásnak már tavaly el kellett volna készülnie, de rendre megbukott a legfejlettebb és a fejlődő országok ellentétein.

Szorítja a határidő a Világkereskedelmi Szervezetet. A WTO Párizsban összegyűlő tagjainak három hónapja maradt arra, hogy tető alá hozzák a Dohai megállapodást, amely a fejlődő országok magasabb szintre segítését célozza.

A megállapodásnak már tavaly meg kellett volna születnie. A 2001 óta tartó tárgyalások azonban a 2003-ban, Mexikóban tartott összejövetelen elakadtak. A fejlődő országokat tömörítő G-20 szervezet ugyanis szembe szállt az USA, az EU és Japán hagyományos vezető szerepével a WTO-n belül.

A fejlődő országok azt kifogásolják, hogy a legfejlettebbek: az Egyesült Államok, az Európai Unió és Japán nagy összegű mezőgazdasági támogatásokkal erősítik mezőgazdasági termelőiket. A fejlődő országok jóval olcsóbb mezőgazdasági termékei sok esetben nem bírják a versenyt a támogatott konkurenciával.

A legfejlettebbek a mezőgazdasági támogatások megszüntetéséért cserébe szolgáltatóiparuk bebocsátását kérik a fejlődő országok piacaira. A szerdai párizsi tárgyalások várhatóan igen heves vitákat hoznak majd. Az Európai Unió ugyanis kedd este ismét kijelentette, hogy ragaszkodik a mezőgazdasági védővámokhoz. Ez nem csak a legszegényebbeket, hanem olyan nagy termelőket, mint például Ausztrália, vagy Brazília is az EU ellen hangol.