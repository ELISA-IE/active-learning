Strasbourgi kártérítés egy magyar apának

18 ezer euró kártérítésre kötelezték Strasbourgban Magyarországot és Romániát egy magyar apa keresete alapján - írja a Népszabadság. Monory György hét éve küzd azért, hogy hazahozza kislányát Romániából. A strasbourgi ítélet szerint Romániának és Magyarországnak is együtt kellett volna működniük abban, hogy a jogtalanul külföldön maradt, akkor még magyar állampolgár Vivient minél előbb hazajuttassák Magyarországra - írja a Népszabadság.

Monory György erdélyi származású felesége 1998 decemberében rokonlátogatásra utazott Romániába, majd váratlanul úgy döntött, hogy végleg Szatmárnémetiben marad négyéves kislányukkal. Az apa hiába kérlelte, az asszony nem volt hajlandó visszatérni Magyarországra. A hatvanesztendős Monory György azóta küzd gyerekéért - írja a Népszabadság.

A férfi pereskedett Magyarországon és Romániában is, végül 2000-ben az Emberi Jogok Európai Bíróságához fordult, azt állítva, hogy a felesége jogtalanul tartotta magánál külföldön a gyermeküket, a magyar és román hatóságok pedig semmit nem tesznek annak érdekében, hogy a négyéves kislány mielőbb visszajuthasson eredeti otthonába. 

A precedenst teremtő ügyben ötéves procedúra után, most azért marasztalták el a két államot, mert egyik sem vette figyelembe a Hágai Egyezmény több cikkelyét, noha ezek egyértelműen kimondják, hogy a két ország hatóságai kötelesek lettek volna együttműködni azért, hogy a bírósági ítéletek meghozataláig a jogtalanul külföldön maradt, akkor még magyar állampolgár Vivien minél előbb hazakerülhessen Magyarországra. Strasbourgban úgy fogalmaztak a bírák: a kormányok nem bújhatnak a nemzeti bíróságok ítéletei mögé, a Hágai Egyezményt még a válóperek, és gyermekelhelyezési perek lefolyatása előtt kötelező alkalmazni. Az ilyen ügyekben a gyors döntés és intézkedés elengedhetetlen, hiszen az a cél, hogy a gyerek érdekei minél kevésbé sérüljenek - olvasható a terjedelmes ítélet indoklásában. 

A román bíróság annak idején egy év után utasította el végleg Monory kérelmét, hogy adják vissza neki lányát. Magyarországon négy évig és kilenc hónapig tartott a válóperes, valamint gyermekelhelyezési eljárás. Az igazságügyi pszichológus szakvéleményére másfél évet kellett várni, mert az anya öt idézésre sem jelent meg, csak a hatodik, szankciókkal fenyegető felszólításra jött el - a gyerek nélkül. Nem készült környezettanulmány sem az anyánál, a szakértő anélkül állapította meg, hogy mindkét fél alkalmas lenne Vivien nevelésére, hogy bármit is tudott volna a kislány romániai életkörülményeiről. 

Monory György az elmúlt hét évben összesen négyszer találkozott a lányával. Legutóbb akkor, amikor a nemzetközi bíróság ítélete után megpróbált egyezkedni volt feleségével. A nő a kártérítés felét kérte az elmaradt és jövőbeni tartásdíjért cserébe. Monory bele is egyezett volna, ha iskolaszünetek, ünnepek idején Vivien hazalátogathat hozzá, ám volt felesége nem fogadta el az ajánlatát. A kislány azóta elfelejtett magyarul, és apját is alig ismerte fel - írja a Népszabadság. 