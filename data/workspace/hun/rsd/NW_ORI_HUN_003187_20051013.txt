Újabb kétmilliós bírság a MÁV-nak

Újabb kétmillió forintos bírságot kapott a MÁV a személykocsik takarítására kiírt tenderének szabálytalanságai miatt. A Közbeszerzési Döntőbizottság emellett a vasút ingatlantakarítási pályázatát is felfüggesztette.

Egyszerre akar spórolni és színvonaljavulást elérni személyszállító kocsijai és épületei takarításában a MÁV. A "kevesebb pénzért, több munkát" elv alapján meghirdetett takarítási pályázatoktól, összességében mintegy egymilliárd forintos megtakarítást remélő vasút, olcsóbb és jobb takarítókat még nem kapott, bírságokat viszont igen - írja a Népszabadság.

Az első, kétmillió forintos büntetést azért kapta, mert a Közbeszerzési Döntőbizottság (KD) ítélete szerint, korlátozta a kocsitakarítási tender előminősítési szakaszában részt vevő pályázók jogosítványait, és ezzel megsértette a közbeszerzési törvény esélyegyenlőségre vonatkozó passzusait.

A Közbeszerzési Döntőbizottság másodszor is a MÁV ellen foglalt állást: a lap értesülései szerint, az állami vasút legutóbb azért kapott kétmillió forintos bírságot, mert két takarító céget, a megfelelő referenciák hiányára hivatkozva, kizárt tenderéből. A MÁV jogászainak értelmezése szerint, a Prekop Rt. és a Vakó Kft. ajánlata azért nem felelt meg a feltételeknek, mert a vasúti kocsik, illetve ipari csarnokok takarításáról beadott, 50 millió forintos referenciáikat az állami vasút két üzletága állította ki. Holott a pályázati kiírás szerint a referenciáknak független megrendelőktől kellett volna származniuk.

Ezzel az okfejtéssel a KD nem értett egyet. Döntése szerint, ha a vasút személyszállítási és gépészeti üzletága önállóan is számla-, illetve szerződésképes, a referenciáikat a MÁV-nak is el kell fogadnia. Így a kocsitakarítási tender október 17-i beadásakor, a korábban kizárt két pályázó is beadhatja ajánlatát. A lap úgy tudja: az összesen immár hat pályázó versenybe szállására számító MÁV, nem fogadja el a KD határozatát, és a bíróság előtt próbálja bizonyítani, hogy a takarítási piacon, évtizedes múltra visszatekintő két céget jogszerűen zárta ki.

Ettől függetlenül, egyelőre nyitott kérdés: az előminősítésen átesett cégek közül, végül hányan adnak majd be érvényes ajánlatot. A MÁV ugyanis előre maximálta a beadható árakat, miközben az elvárt munkatartalmat felemelte. Ez a gyakorlatban azt jelenti, hogy a tavaly még 2,5 milliárd forintos kocsitakarítási piacm, az árak megkötése után, 2,1 milliárd forintra zsugorodna. A mintegy húszszázalékos árcsökkentés mellett, a pályázóknak szembe kell nézniük az elvárt munkatartalom, mintegy 50 százalékos felemelésével, illetve egy új átvételi és minősítési rendszerrel. 

Átmenetileg parkolóvágányra került a MÁV ingatlantakarítási tendere is, ami ellen a takarító- cégek szintén benyújtották jogorvoslati kérelmüket a KD-hez. Ennek alapján pedig a döntőbizottság a közelmúltban felfüggesztette az eljárást. Állítólag azért, mert későn láttak napvilágot azok a módosítások, amelyekkel a MÁV, a takarítócégek panaszai alapján már a KD tárgyalása előtt könnyíteni akart a részvételi feltételeken.