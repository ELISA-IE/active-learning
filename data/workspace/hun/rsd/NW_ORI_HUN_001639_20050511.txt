A romák családját okolják a gondokért az iskolák

A magyar iskolaigazgatók több mint fele szerint a roma diákok iskolai problémáiért családjuk felelős. Ez egy közelmúltban elkészült kutatásból derül ki, melyet a Népszabadság ismertet. Országszerte 700 iskolai osztályban szegregáltan oktatják a roma tanulókat.

Országosan hétszáz olyan iskolai osztály van amelyben szegregáltan oktatják a roma és nem roma gyerekeket - derült ki kedden, egy cigány diákok iskolai elkülönítésével foglalkozó tanácskozáson. Daróczi Gábor miniszteri biztos szerint az elkülönítés visszaszorítására tett kormányzati intézkedések egyelőre nem váltották be a hozzájuk fűzött reményeket - írja a Népszabadság.

Egy kutatás is készült a közelmúltban a roma diákok által látogatott iskolákról - írja a lap. A Havas Gábor és Liskó Ilona vezetésével lefolytatott vizsgálat hatszáz iskolára terjedt ki. Az eredményekből kiderül, hogy ha sok roma tanul egy iskolában, az épület állapota nagy valószínűséggel rosszabb az átlagosnál, sőt a cigány többségű osztályokat akkor is rosszabb állagú épületekben helyezik el, ha az adott intézményben csak kevés roma tanul. 

A kutatók úgy tapasztalták, hogy a pedagógusok általában rokonszenvvel viszonyulnak a roma diákokhoz, ugyanakkor minél felkészületlenebb szakmailag egy tanár, annál gyakrabban diszkriminálja a cigányokat, és annál rosszabb a roma tanulók iskolai közérzete. 

Kiderült az is, hogy az általános iskolák igazgatónak nagy része a családokra igyekszik hárítani a roma diákok iskoláztatásának felelősségét. Az igazgatók több mint 23 százaléka szerint például a roma tanulók problémáinak oka az iskola és a szülők rossz kapcsolata, és 56,1 százalékuk véli úgy, hogy ezeket a gondokat a nem megfelelő családi környezet okozza. A vizsgálat készítői szerint úgy tűnik, az igazgatók többsége egyáltalán nincs tudatában annak, hogy az iskolákban alkalmazott pedagógiai módszerek milyen nagy mértékben befolyásolják a roma diákok sikerességét - derül ki a Népszabadság írásából.