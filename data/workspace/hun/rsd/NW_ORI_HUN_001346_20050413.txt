Szaúd-Arábiában betiltották a kényszerházasságot

A szaúdi főmufti, az arab ország legmagasabb egyházi méltósága úgy rendelkezett, hogy a kényszerházasság ellentétben áll az iszlám joggal. A rendelkezés értelmében bebörtönzik a lányukat akaratuk ellenére házasságba erőltető apákat.

Szaúd-Arábia legmagasabb egyházi méltósága, Abdul Azíz főmufti újonnan kiadott fatvája (muszlim vallási parancs) szerint a kényszerházasság ellentétes az iszlám joggal, és az elkövetők börtönbüntetéssel is sújthatók.

Abdul Aziz sejk, az Ulémák (muszlim tanítók) Legfelső Tanácsának vezetője szerint nem megengedhető arra kényszeríteni egy asszonyt, hogy olyannal házasodjon össze, akivel nem akar, illetve megtiltani neki, hogy szabadon válasszon. A főmufti szerint az apát, aki házasságba kényszeríti a lányát, börtönbe kell csukni, és addig nem is szabad kiengedni, amíg jobb belátásra nem tér.

A szaúdi média szerint elsősorban a kényszerházasság intézménye a felelős azért, hogy a sivatagi királyságban a házasságok közel fele válással ér véget. A BBC szerint a fatva komoly győzelem Szaúd-Arábiában a női jogok kiterjesztése terén is.

Szaúd- Arábiában az iszlám jog merev, konzervatív értelmezése szerint a nőket egy sereg megszorítás éri. Szaúd-Arábiában a nőknek nincs szavazati joguk, nem viselhetnek közhivatalt. Az utcán nem mutatkozhatnak fátyol nélkül, nem utazhatnak egyedül sehova, és közvetlen férfirokonaikon kívül nem érintkezhetnek más férfival.