Hasis forgatja fel a legkeményebb miniparlamentet

Kedden választást tartanak Grönlandon. A dán fennhatóság alá tartozó autonóm területen, a világ legnagyobb szigetén működik a világ egyik legkisebb parlamentje, a méret azonban nem akadály, az EU történetének egyik legnagyobb botrányát épp az ott ülők okozták, amikor Grönland 1985-ben kilépett az Európai Közösségből. A 31 fős parlament keddi megválasztására is nagy botrányok közepette készül az alig 50 ezres lakosú sziget. Az egyik legerősebb párt tagjait azzal gyanúsítják, hogy hasist szívtak.

Nulla százalék megművelt terület, ez Grönland a statisztikák szerint. A dán fennhatóság alá tartozó, 1979 óta autonóm területen kedden parlamenti választásokat tartanak. A 31 fős parlament (Landstinget) megválasztását óriási botrány kíséri. A legnagyobb grönlandi párt a szociáldemokrata Siumut, a dán lapok szerint azonban a grönlandi autonómia történetében először előfordulhat, hogy elvesztik vezető szerepüket a parlamentben a választások után. Az ok hasisfogyasztás.

A Siumut egyik vezetője vasárnapi nyilatkozatában arra célzott, hogy a párt koalíciós partnerének, az Inuit Ataqatigiitnek (IA) több tagja is hasist szívott. A Copenhagen Post szerint a Siumut támadása a koalíció felbomlásához vezethet a választás után, erre utal az is, hogy az IA elnöke, Grönland gazdasági minsztere kijelentette: a Siumut agresszív kampánya miatt nem kívánnak a jövőben együttműködni velük. Mivel a szocdemek nem ápolnak jó kapcsolatot a jobboldali pártokkal, ezért koalíciós partner hiányában a Siumut elvesztheti a kormányzás lehetőségét.

A hasisos nyilatkozat mellett a kampány során végig a káros szenvedélyek játszották a főszerepet. Az egyik legfontosabb vitatéma a pártok között az alkoholizmus és az alkoholista szüleik által elhagyott gyerekek támogatása volt.

Bár népszerűsége egyre csökken, feltehetően a választások után is a Siumuté marad a legnagyobb frakció Grönlandon. Az előrejelzések szerint 31-ből 9 helyre számíthatnak. A sziget dán lakossága által támogatott Demokraták 5-8 helyet kaphatnak, az IA pedig 8-at szerezhet. A vasárnapi nyilatkozat után az IA vezetői minden párt képviselőit meghívták, hogy az esetleges kormányalakítási lehetőségekről tárgyaljanak, csak a Siumutra nem voltak kíváncsiak. A Siumut sorsát a 39 ezer választásra jogosult dönti el kedden.

Botrányos múlt

Bár a grönlandi parlament az egyik legkisebb a világon, az ott ülők okoztak már világra szóló botrányt. Az EU történetében egyedüliként ugyanis Grönland lépett ki a szövetségből, egészen pontosan annak elődjéből. Grönland 1973-ban Dániával együtt tagja lett az Európai Közösségnek (EK). A szigetnek azonban több, a halászati szabályozásokat érintő vitája is volt az EK-val, ezért az autonómia elnyerésekor a politikusok a szakítás mellett kezdtek kampányolni. Végül népszavazást tartottak az EK-tagságról. A szavazáskor a halászat feletti független ellenőrzésért küzdő EK-ellenes erők kerültek többségbe, így Grönland 1985-ben kilépett az Európai Közösségből.