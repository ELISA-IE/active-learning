A Fidesz után az MSZP is nemzeti minimumot szabna

Az MSZP a Fidesz hétfőn bejelentett, a nemzeti garanciatörvényról szóló kezdeményezéséhez nagyon hasonlító akcióba kezd. A szocialista párt elnöke bejelentette: aláírásgyűjtésbe kezdenek a biztonságos jövő nemzeti minimumának programjáról.

Aláírásgyűjtésbe kezd a szocialista párt november 24-től - jelentette be keddi sajtótájékoztatóján az MSZP elnöke. Hiller István úgy fogalmazott: olyan országban akarunk élni, ahol mindenki biztonságban érezheti magát, és bár természetes, hogy vannak viták, de létezik egy alap, egy olyan minimum, amelyben mindenki egyetért.

A párt így aláírásgyűjtést kezdeményez a "biztonságos jövő nemzeti minimum programjának kialakítása" érdekében. Ennek hét pillére van; a politikai riválisok tisztelete, hogy megszűnjön a hazaárulózás, mint politikai stílus, a nyugdíjprogram, a bérfelzárkóztatás, a családtámogatás, hogy azok kapjanak többet, ahol nagyobb a szükség, az otthonteremtés, a panelprogram és a Fészekrakó folytatása, a történelmi bérházak felújításának programja. A hatodik a foglalkoztatáspolitika, a vállalkozások ösztönzésével, a gazdaság fejlesztésével közelíteni a teljes foglalkoztatáshoz, valamint az igazságosabb közteherviselés, vagyis a "több felelősség fent, több lehetőség lent". Az MSZP szimpatizánsai és aktivistái országszerte várják az emberek véleményét, s kérik, ha egyetértenek a kormány törekvéseivel, akkor azt aláírásukkal fejezzék ki - mondta Hiller István. Hozzátette: az aláírásgyűjtés koordinátora Juhász Ferenc alelnök lesz. 

Arra a felvetésre, hogy ez a javaslat némiképp hasonlít Orbán Viktor Fidesz-elnök hétfői, a nemzeti garanciatörvényről szóló kezdeményezéséhez, a pártelnök úgy reagált: ők egy szabad és igazságos Magyarországot akarnak, s ha más politikus, vagy politikai irányzat is képviseli ezt a nézetet, akkor örömmel várják a támogatását. Miután biztos abban, hogy Orbán Viktor is szabad és igazságos Magyarországot akar, az ő aláírását is várja az MSZP - mondta Hiller István. Szerinte ez egy eredeti kezdeményezés, világos hét pont a modern köztársaságért, nem valamiféle más elképzeléshez való csatlakozás. A szocialista párt célja az, hogy minél többen tudjanak erről az akcióról, és minél többen támogassák azt, ezért egyelőre még befejezési határidőt sem szabtak. Az [origo] kérdésére, hogy egy kormányon lévő párt miért kezd aláírásgyűjtésbe, Hiller István azt válaszolta: elismeri, hogy szokatlan a kezdeményezés, de az MSZP "eleven gondolkodású párt"; nézetei, elképzelései, tervei vannak a jövő Magyarországáról, s az, ami korábban szokatlan volt, az reményei szerint megszokott lesz. Arra a kérdésünkre, hogy célja-e az MSZP-nek a Fidesz nemzeti konzultációjában részt vevő 1 millió 700 ezer ember túlszárnyalása, a pártelnök úgy felelt: nem viszonyulnak más kezdeményezésekhez, ha csak annyiban nem, hogy itt világos elképzelésekről kérnek véleményt, nem "álom megálmodásához". Végezetül Hiller István elképzelhetőnek nevezte, hogy Orbán Viktor hétfői kezdeményezéséről tárgyaljanak a Fidesszel.

Az aláírásgyűjtés során megszerzett lakcímekkel egyelőre nem tervez semmit a párt; úgy tudjuk, hogy az adatvédelmi biztoshoz fordulnak a témában.

Orbán hétfőn a parlamentben egy kétharmados többséggel elfogadott nemzeti garanciatörvény megalkotását javasolta. Ebben öt vívmány garantálását indítványozta: a mindenkori kormány megtartja a 13. havi nyugdíjat, a gyermekek után járó adókedvezményt, a panelfelújítási programot, a gáz, a villany és a gyógyszerek árát csak az infláció mértékével emeli, valamint a kormány az áfát idejében visszatéríti. Orbán Viktor a nemzeti konzultációban részt vevő 1 millió 700 ezer ember nevében kérte, hogy fontolják meg javaslatát. Az Országgyűlésben uralkodó szokásoktól eltérően, a pártelnök felszólalását néma csöndben hallgatták a képviselők, egyetlen bekiabálás sem volt hallható.

N. Sz.