Új arcokkal próbálkozik jövőre az SZDSZ

Mindössze 70 olyan szabad demokrata képviselő indul 2006-ban egyéniben, aki 2002-ben is jelölt volt. Bár a párt azt ígérte, hogy jövőre még több nő lesz a frakcióban, néggyel csökkent a női jelöltek száma. Igaz, így is több nőt indít, mint a Fidesz és az MSZP együttvéve: 32-t.

Nyilvánosságra hozta egyéni képviselő-jelöltjeinek listáját az SZDSZ, igaz, a névsor még nem teljes; négy körzetben nincs végleges jelölt. A liberális párt a 176 választókörzetből 72-ben nem változtat a jelölteken, 104 körzetben viszont cserél. A három évvel ezelőtti, 36 női jelölttel szemben, ezúttal csak 32-t indítanak egyéniben, de még így is többet, mint az MSZP és a Fidesz együttvéve. 

A legnagyobb igazolása az SZDSZ-nek Kóka János gazdasági miniszter, aki a Várkerületben méretteti meg magát. Keszthelyen indul a másik újonc, Persányi Miklós környezetvédelmi miniszter. Magyar Bálint oktatási és Kovács Kálmán informatikai miniszter korábbi körzetében, Zuglóban, illetve Nagykanizsán indul. 

Az ismertebb politikusok közül nem lesz egyéni jelölt, a szocialisták listáján szereplő Mécs Imre, Zwack Péter - aki ciklus közben lemondott a mandátumáról -, Lotz Károly, a Horn-kormány közlekedési minisztere és Dióssy László veszprémi polgármester. Hét körzetben a szocialista párt és a liberális párt közös jelöltet állít.

Nem a korábbi körzetében indul a pártvezetésből Eörsi Mátyás (II. helyett XXI. kerület), Bőhm András (a XI. kerület egy másik körzetében), Ungár Klára (Kaposvár helyett XII. kerület), Horn Gábor (XV. helyett XIII. kerület) és Kóródi Mária (Szob helyett XIX. kerület).

2002-ben három egyéni jelölt jutott be a parlamentbe, mindhárman ugyanabban a körzetben próbálkoznak ismét: Kuncze Gábor pártelnök (Szigetszentmiklós), Hankó-Faragó Miklós, az Igazságügyi Minisztérium államtitkára (Szombathely) és Pető Iván ügyvivő (Belváros). 