Sztrájkbizottság alakult az Operában

A Népszabadság megtudta, hogy kedden sztrájkbizottság alakult a Magyar Állami Operaházban, mert a várható támogatáscsökkenés miatt a dolgozók veszélyben érzik a munkahelyeket. Egyelőre nem tervezik, hogy a sztrájk miatt elmarad előadás.

A Népszabadság információi szerint az Operaház nem kapja meg az alaptámogatáson felül - szerződésben - ígért, körülbelül egymilliárd forintot a Nemzeti Kulturális Örökség Minisztériumától. Az intézmény független szakszervezetének vezetője, Rotter Oszkár is így értesült nem hivatalos forrásokból. Szerinte, ha így 38 százalékkal csökkenne a minisztériumi támogatás, működésképtelenné válhatna az intézmény. A szakszervezet és egyben az öttagú sztrájkbizottság elnöke kifejtette: egyelőre nem tervezik, hogy a sztrájk miatt elmarad előadás, de azt esetleg igen, hogy később kezdenek, vagy munkafényben játsszák a produkciókat.