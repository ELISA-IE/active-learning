Rendelőket és egyetemeket perelnek a mozgáskorlátozottak

Újabb négy közintézményt perelt be a Mozgáskorlátozottak Egyesülete, mivel a kijelölt határidőre nem akadálymentesítették a hivatali épületeket. A perelt intézmények közé olyan vidéki és fővárosi épületeket válogattak be a civilek, ahol már ért jogsérelem mozgáskorlátozottakat. A kormány ugyan öt évvel kitolta a mentesítési határidőt, egyes intézménycsoportoknál azonban elképzelhető, hogy előrehozzák a határidőt.

Újabb közintézmények ellen indított pereket az Mozgáskorlátozottak Egyesületeinek Országos Szövetsége (MEOSZ), mivel azok a jogszabályban előírtaknak megfelelően 2005. január elsejéig nem akadálymentesítették az épületeket. Áprilisban hét intézmény nyolc épületét perelte a civil szervezet, most pedig négy intézmény ellen indítottak pereket - tájékoztatta az [origo]-t Hegedűs Lajos, a MEOSZ elnöke. 

Az esélyegyenlőségi törvény 2005. január elsejétől tette kötelezővé a közintézmények átalakítását úgy, hogy a mozgáskorlátozottak számára is megközelíthetőek legyenek. Ezt számos intézmény nem tette meg, egy felmérés szerint országosan 20 százalék alatt van az akadálymentes középületek száma. A kormány ezt követően döntött arról, hogy a középületek akadálymentesítésének határidejét 2005-ről 2010-re tolja ki. Jelenleg azonban a kormány és a MEOSZ között tárgyalások folynak arról, hogy egyes intézménycsoportoknál előbbre hozzák az akadálymentesítés határidejét.

A beperelt intézményeket több szempont alapján szemelte ki a Mozgáskorlátozottak Egyesülete: meghatározó volt, hogy legyen köztük fővárosi és vidéki intézmény, valamint, hogy az élet különböző területeit érintsék a hivatalok, így került közéjük egészségügyi intézmény, illetve polgármesteri hivatal. A kiválasztásban szerepet játszott az is, hogy a beperelt intézményeknél mozgáskorlátozottakat jogsérelem érte. 

Az újonnan beperelt intézmények nevét a civil szervezet egyelőre nem kívánta nyilvánosságra hozni, mivel a beadvány még nem érkezett meg a bíróságra. Hegedűs Lajos annyit közölt, hogy az alperesek között van orvosi rendelő, okmányiroda, polgármesteri hivatal és felsőoktatás intézmény. A korábban perelt intézmények között szerepelt a Fővárosi Munkaügyi Központ Kisfaludy utcai kirendeltsége, a Fővárosi Kerületek Földhivatalának Budafoki úti részlege, a VIII. kerületi polgármesteri hivatal, valamint a fővárosi Váci úton működő Valeriana Gyógyszertár. A vidéki intézmények között pedig a Székesfehérvári Bíróság két épülete szerepelt. 

Az [origo] által megkérdezett intézmények szerint a mentesítések forráshiány miatt késnek, az ehhez szükséges összeget ugyanis nem tudták kigazdálkodni. Vass István, a Fővárosi Munkaügyi Központ igazgatója elismerte, hogy a közintézmények épületeinek nagy része nem akadálymentes. A munkaügyi központ 14 objektuma közül jelenleg hetet tudnak használni a mozgáskorlátozottak, további egyet pedig még az idén akadálymentesítenek. Vass elmondta: az átépítésekre várhatóan 2010-ig sor kerül, a költségek pedig elérik a 80 millió forintot. Az ugyancsak beperelt XIII. kerületi patikánál az [origo]-nak elmondták az átépítéssel mindenképpen megvárják a per végét. Valeriana Gyógyszertár szerint az ÁNTSZ által előírt tisztasági festés, valamint a számítógépes rendszer felújítása is jelentős költségeket igényelt, így a mentesítésre nem jutott pénz. A patika addig is a mozgáskorlátozottakat az épület előtt szolgálja ki.