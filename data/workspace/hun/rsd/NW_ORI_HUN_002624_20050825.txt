Állítólag tíz hónapja nem ellenőrizték a ciprusi repülőgépeket

A ciprusi légügyi hatóságok tíz hónapja nem végezték el a kötelező ellenőrzéseket a gépeken - állította a repülési engedélyeket kiadó ciprusi hivatal vezetője, hozzátéve, hogy tudja, ez a kijelentés az állásába kerülhet. A ciprusi légügyi hatóságok szerinte kiszámlázták az ellenőrzések költségeit a légitársaságoknak úgy, hogy azokat nem végezték el. A Helios légitársaság repülőjének lezuhanása után 11 nappal sokkolta a szigetország poltikai köreit ez a nyilatkozat.

A ciprusi légügyi hatóságok tíz hónapja nem végezték el a kötelező ellenőrzéseket az utasszállító repülőgépeken - állította csütörtökön a szigetország közszolgálati rádiójában egy magas rangú polgári repülésügyi illetékes. 

Haralámbisz Hádzsijeorjíu, a repülési engedélyeket kiállító ciprusi hivatal vezetője a Helios Airways légitársaság augusztus 14-én történt lezuhanása után 11 nappal közölte ezt, nagy botrányt kiváltva Cipruson.

Hádzsijeorjíu nyilatkozatában kijelentette: "azt mondták, hogy minden kötelező vizsgálatot elvégeztek, de én most megerősítem: az elmúlt tíz hónapban egyetlen egy kontroll sem volt." A szakember azt is hangoztatta: tudatában van annak, hogy kijelentése az állásába kerülhet. 

A nyilatkozó ugyancsak feltárta, hogy a ciprusi légügyi hatóságok kiszámlázták a légitársaságoknak az ellenőrzések költségeit, holott azokat nem végezték el. Hádzsijeorjíu kijelentése valósággal sokkolta a szigetország politikai köreit. Több parlamenti képviselő máris független vizsgálatot követel a polgári légügyi hatóságok vezetésének tevékenységéről.

A Helios Boeing 737-es utasszállító repülőgépe Nicosiából Prágába tartva Athén közelében zuhant le. A szerencsétlenségben a gépen tartózkodó mind a 121 ember életét vesztette.