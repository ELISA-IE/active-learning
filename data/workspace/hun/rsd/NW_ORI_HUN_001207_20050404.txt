Elbocsátással megúszta a gyilkos katona

Pénteken az amerikai katonai bíróság bűnösnek nyilvánította és elbocsátotta a hadseregből azt az amerikai katonát, aki 2004. májusában lelőtt egy súlyosan sebesült irakit. A katona azzal védekezett a bíróságon, hogy véget akart vetni a sebesült szenvedésének.

Pénteken az amerikai katonai bíróság bűnösnek találta szándékos emberölésben Rogerio Maynulet kapitányt, aki 2004. május 21-én az iraki Kufa városában agyonlőtt egy súlyosan sebesült iraki lázadót. Tettét egy felderítő robotrepülőgép kamerái rögzítették. A bíróság döntése értelmében Maynuletre akár 10 év szabadságvesztés is kiszabható lett volna, végül a bíróság azonban úgy döntött, elég büntetés lesz a vádlottnak, ha elbocsájtják az amerikai hadseregből.

2004. május 21-én Rogerio Maynulet egységével tüzet nyitott egy sííta lázadókat szállító kocsira az iraki Kufa belvárosában. A bíróságon elhangzott tanúvallomások szerint a járműben tartózkodó utas azonnal meghalt, az autót vezető 36 éves Karim Hassam pedig súlyosan megsebesült. 

Maynulet, az egység parancsnoka, később a katonai bíróság előtt tett vallomásában is megerősítette, hogy ekkor odalépett az autóhoz, és agyonlőtte a súlyosan sebesült embert, mivel állapotát menthetetlennek találta, és "véget akart vetni a sebesült szenvedéseinek". A gyilkosságot egy arra járó amerikai felderítő robotrepülőgép kamerája is felvette.

Záróbeszédében az ügyész úgy jellemezte Maynuletet, mint olyan valakit, aki "Istent játszott" amikor agyonlőtte a sebesültet - írta a BBC. A "könyörületből gyilkolás"-ra való hivatkozást már 2004. decemberében is használta a védelem annak a két katonának a perében, akiket egy súlyosan megsebesült iraki tinédzser meggyilkolásával vádoltak. - emlékeztet a New York Times.