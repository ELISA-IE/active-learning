Rogán elnézést kért Gyurcsánytól

Elnézést kért a miniszterelnöktől Rogán Antal. A fideszes képviselő október 23-i beszédében ugyanis tévesen állította, hogy 1988 novemberében, az MSZMP nagyrendezvényén, ahol Grósz Károly "fehérterror veszélyéről" beszélt, az elnökségben ott ült Gyurcsány Ferenc mint a KISZ KB titkára.

Rogán Antal fideszes képviselő hétfőn levélben kért elnézést Gyurcsány Ferenc miniszterelnöktől, mert egy október 23-i ünnepségen tévesen hozta hírbe Grósz Károllyal. 

Rogán vasárnap Szentgotthárdon, a település hősi emlékművénél mondott ünnepi beszédében az MTI tudósítása szerint felidézte azt az 1988 novemberében a Budapest Sportcsarnokban tartott MSZMP-s nagyrendezvényt, ahol Grósz Károly "fehérterror veszélyéről" beszélt. "Az elnökségben ott foglalt helyet Kiss Péter, akkor a budapesti KISZ-szervezet vezetője, Csizmár Gábor, a Magyar Úttörő Szövetség főtitkára és Gyurcsány Ferenc, a KISZ KB titkára." Hozzátette: azért voltak ott, mert ők is változtatni akartak, de nem valódi változást akartak, hanem az előttük járókat leváltani. Rogán Antal szerint voltak a baloldalon is, akik valódi változásokat sürgettek, ők ezt a rendezvényt erősen kritizálták.

"Azóta alkalmam volt meggyőződni róla, hogy az ominózus 1988 novemberi, sportcsarnokbéli rendezvényen az ön miniszterei, Kiss Péter és Csizmár Gábor jelen voltak, de ön nem. Meggyőződésem szerint a politikai kultúrához kiélezett választási küzdelemben is hozzátartozik a tisztesség, így - egyéb kritikai megjegyzéseim fenntartása mellett - a konkrét tárgyi tévedésért elnézését kérem" - írta levelében Rogán Antal. Gyurcsány Ferenc ezzel rendezettnek tekinti az ügyet.