A koreai huligánok a terror gyengülését jelezhetik

Egy elveszített világbajnoki selejtezőn magukról megfeledkezett észak-koreai futballszurkolók randalírozása elemzők szerint akár arra is utalhat, hogy repedések mutatkoznak a phenjani sztálinista rendszer falán.

A szerdai Észak-Korea-Irán - kettő nullás vendéggyőzelemmel zárult - labdarúgó világbajnoki selejtezőmérkőzésen az észak-koreai nézők egy része annyira elkeseredett a válogatottuk teljesítménye láttán, hogy a mérkőzés alatt és után köveket, üvegeket és a stadionban feltépett ülőhelyeket hajigált a pályára. 

Elemzők csütörtökön példátlannak nevezték az esetet, rámutatva arra, hogy a sztálinista állam vezetése minden ilyen és ehhez hasonló nagyszabású eseményt részletesen előre megtervez. 

"Ha spontán huliganizmusról van szó, akkor arra lehet következtetni, hogy az észak-koreaiak már nincsenek olyan szoros ellenőrzés alatt, mint korábban" - vélekedett Michael Breen elemző, a Kim Dzsong Il: Észak-Korea kedves vezére című könyv szerzője.

Vannak azonban olyan elemzők is, akik szerint az ügynek semmilyen hatása nincs a phenjani kommunista rendszerre, és csak arra jó, hogy az észak-koreai vezetés elmondhassa, hogy náluk érvényesül a véleménynyilvánítás szabadsága. 

"Az észak-koreai vezetők felmérték azt, hogy egy ilyen sportesemény a szabadság fokmérője lehet" - jelentette ki Dzseng Szang Min (Jang Sung-min), volt képviselő. Rámutatott arra is, hogy a pálya körül elhelyezett reklámok - mint a gazdasági jólét jelei - csak szemfényvesztésre szolgáltak. 