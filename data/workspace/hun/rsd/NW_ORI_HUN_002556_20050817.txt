Megrugdosták a romákat

Három kamaszt vert meg Szanyon a körzeti megbízott, mert hangoskodtak. Ezután a rendőr fiával és vejével az egyik roma gyerek szüleit is összerugdosta. Az agydaganatos, epilepsziás apa bordazúzódást szenvedett. Az ügyészségi nyomozóhivatal hivatalos eljárásban elkövetett bántalmazás miatt vizsgálódik.

Az incidens kiváltó oka egy üzemképtelen Barkas volt, amelyet a hatgyermekes Kancsoék vásároltak a faluban. Ezt tolta haza Kancsoék tizenhét éves fia és két nem roma hasonló korú barátja. A kamaszok közben nevetgéltek, hangoskodtak, ezért a szomszéd utca lakója kihívta a körzeti megbízottat. Kancsoné elmondása szerint a kiérkező megbízott rákiabált a fiúkra, majd megrúgta kettőjüket, a harmadikat pedig megpróbálta nyakon vágni, de a gyerek elrántotta a fejét. Kancsoék ezután tisztázni akarták a történteket a megbízottal, akivel egy szóváltást követően nem jutottak dűlőre. A roma házaspár ezért hazafelé indult. A rendőr fiával és vejével autón üldözőbe vette őket. "El akart gázolni, de az árokba ugrottam"  - mesélte a nő, aki szerint ekkor szabadult el a pokol. Az asszony azt mondja: a három férfi kiugrott az autóból és rugdosni kezdték őket, főleg hastájékon. A nő a rúgások miatt maga alá piszkolt, az agydaganattal kétszer műtött, epilepsziás férj pedig hányni kezdett. A három férfi ezután elhajtott a helyszínről, a roma házaspár pedig hazavánszorgott, és értesítette a csornai rendőröket, akik szóltak az ügyeletes orvosnak, az pedig mentőt hívott. A férjet a csornai kórházban megröntgenezték és megállapították: nyolc napon túl gyógyuló sérülést szenvedett, zúzódott a bordája és oxigén hiányos állapot lépett fel nála. Az orvosi vizsgálat után a csornai rendőrkapitányságra vitték a férfit, ahol kihallgatták. "Hat órán át bent tartották a férjem, majd amikor utána mentem, engem is két órán keresztül faggattak" - panaszolta az asszony.  

A csornai kapitányságon Világos István alezredes a Roma Sajtóközpontnak azt mondta: a házaspár feljelentette megverőit, és az ügyet hivatalból átadták a Győr-Moson -Sopron Megyei Ügyészségi Nyomozóhivatalnak. Ott úgy tájékoztattak: hivatalos eljárásban elkövetett bántalmazás miatt egyelőre csak a körzeti megbízott ellen nyomoznak. A rendőr egyelőre dolgozik, Világosi alezredes azt közölte: az ügyészségi nyomozás végén döntenek arról, hogy indítanak-e ellene fegyelmi eljárást. 

Lakatos Elza, Tóth Andrea - Roma Sajtóközpont