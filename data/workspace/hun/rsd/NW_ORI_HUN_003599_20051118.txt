Érdemes interneten kötni a Cascót

Az online kötelező megjelenését követően itt van az online Casco is. A biztosítók az interneten keresztül értékesített Casco esetében is olcsóbban fogadják igényléseinket. Online kötve szerződést 5-15 százalékos kedvezményt kaphatunk.

A Casco eddig nem kapott a kötelezőhöz hasonló nyilvánosságot, mivel "csak" 25 százalékos a piaci lefedettsége, így kevesebb az érintett ügyfél és jármű; a Cascot - a finanszírozott gépjárműveket kivéve - nem kötelező megkötni; eddig főként a márkakereskedő adta el a Cascot az autó átadásakor; a finanszírozott autó esetén szükséges finanszírozóra történő engedményezés nem volt megoldva online környezetben; régi autónál fennálló szemlekötelezettség online kötés esetében külön utánajárást igényelt. 

Pedig jóval többet lehet rajta megtakarítani, mint a kötelezővel - olvasható a biztositas.hu sajtóanyagában. Aggregátor oldalakon a vezető Casco biztosítók mind elérhetőek és a szerződéskötés éppoly egyszerű, mint a kötelezőnél. Használt autó esetében a szemle költségét a biztosító állja, úgy hogy a biztosító szakértője az ügyféllel egyeztetett helyszínre megy, bárhová Magyarország területén belül. 

A Casco átlagdíj több mint háromszor akkora, mint a kötelezőé, éves szinten körülbelül 135 ezer forint/autó/év körül alakul. Az egyes biztosítók ajánlatai közötti díjkülönbségek - talán épp annak köszönhetően, hogy eddig a Casco még nem kapott nagyobb nyilvánosságot - igen jelentősek, átlagosan mintegy 40-50 ezer forintnyiak évente. Négyéves biztosítási tartamot számítva ez 200 ezer forint, mely egy átlagos magyar család havi büdzséje. 

Ennél a biztosításnál nincsenek jelentős különbségek a teljes körű Cascot illetően. Minden biztosító ajánlata tartalmazza ugyanis a főkockázatokat (tűz, elemi károk, lopás, rablás, törés). 

A biztosítók által nyújtott kiegészítő fedezetek - például a jogvédelem, assistance, kölcsöngépjármű - mint azt nevük is mutatja, inkább csak kiegészítő jellegűek és nem eredményeznek jelentős fedezetbéli különbségeket, legalább is nem akkorákat, amekkorákat a díjkülönbségek láttán gondolhatnánk. 

Az árak közti különbségek jelentősége akkor nő meg igazán, ha a Cascok szolgáltatásait is összehasonlítjuk. Nem mindegy tehát, hogy hol köti meg az autós a Cascoját. Ha az ügyfél nem tájékozódik megfelelően, bizony könnyen olyan Cascot választhat amely indokolatlanul drága. Még egy kisebb autó Cascojában is jelentős árkülönbségek vannak, ezért nézzünk körül alaposan a piacon.