Folyamatos sztrájkra készülnek Ferihegyen

Figyelmeztető sztrájkot tartott Ferihegyen két szakszervezet. Este hat órától nyolcig  felfüggesztették a munkát. A sztrájk miatt Ferihegy két órán át nem fogadott gépeket. A dolgozók legalább kétszámjegyű bérnövekedést szeretnének elérni. Ennek elérése érdekében a folyamatos sztrájkot sem tartják kizártnak.

Folyamatos sztrájkot helyeztek kilátásba a jövő héttől a pénteki munkabeszüntetést szervezők, amennyiben nem tudnak egyezségre jutni a tulajdonosokkal - mondta péntek este újságíróknak a sztrájk végén Ferihegyen Hilmer Sándor, a sztrájkbizottság szóvivője.

A szeptemberben kötött kollektív szerződés szerint idén december 31-ig meg kell állapodni a jövő évi béremelés mértékéről. A Budapest Airport Rt. négy százalékot ígért a dolgozóknak, amelyet a péntek délutáni tárgyalási fordulóban fél százalékkal emelt meg. Hilmer Sándor elmondta: a dolgozók az idei évi 16 százalékos béremelést veszik tárgyalási alapul. "idén 27 százalékkal nőtt a reptér forgalma, ennek arányában szeretnénk béremelést" - nyilatkozta az [origo]-nak Hilmer.

A bérkövetelések mellett a dolgozók a privatizáció miatt is aggódnak. A sztrájkbizottság szóvivője elmondta: garanciát követelnek a tulajdonos ÁPV Rt.-től arra, hogy a privatizációt követően minimum öt évig változatlan feltételek mellett foglalkoztatják a dolgozókat. Az ÁPV Rt. képviselői azonban nem jelentek meg a tárgyalásokon.

A sztrájkot kezdeményező két szakszervezet: a Repülőtéri Minibusz Gépkocsivezetők Szakszervezete (RMGSZ) és a Forgalmi Rampatisztek Szakmai Szakszervezete (FORTISZ) közös közleményében korábban fogalmazott: "az utolsó pillanatig" reménykednek, hogy a meghirdetett munkabeszüntetésre nem kell sort keríteni.

Szollár Domokos, a Budapest Airport kommunikációjának helyettes vezetője elmondta: tudomásuk szerint a navigáció, a fénytechnikai osztály, és a rampaszolgálat szünteti be a munkát. Szollár a munkabeszüntetés előtt elmondta: a sztrájk a leszálló gépeket érinti, a navigációs felügyelet hiánya miatt nem engedik landolni a gépeket. Összesen 25 gép kénytelen körözni Budapest fölött. A BA Rt. szóvivője elmondta: a felszállások zavartalanul folynak tovább Ferihegyen, de késésekre itt is számítani kell. 

A sztrájk a Malév két érkező járatát érintette: Németh Kriszta, a légitársaság szóvivője az [origo]-nak elmondta: az 559-es lyoni járat rövid bécsi megállással a sztrájk után ér haza, a 665-ös amszterdami járat rendben leszállt Ferihegyen. A Malév az egyik utas egészségügyi problémái miatt kérte ehhez a sztrájkbizottság hozzájárulását, amit meg is kapott.

A Budapest Airport közleményben reagált a sztrájkolók követeléseire. A BA Rt. szerint 2006-ra az inflációt jóval meghaladó ajánlatot tett közzé, azonban a dolgozók az idei 16,62 százalékoshoz hasonló mértékű béremelést követelnek. A Budapest Airport közölte azt is, hogy a dolgozók a béren fölül évi 417 ezer forintos cafeteria csomagot kapnak, így a reptéri dolgozók 2002 óta összesen 62,9 százalékos halmozott béremelésben részesültek.

Szeptemberben egyezkedtek legutóbb

Legutóbb szeptemberben volt sztrájkközeli hangulat a Ferihegyi reptéren. Szeptember 12-én azonban sikerült megállapodni a dolgozókkal, így a meghirdetett munkabeszüntetés végül elmaradt.

Az akkor létrejött megállapodás szerint januárig visszamenőlegesen 10 százalékos béremelést kapott minden munkavállaló. Ezzel az idén már végrehajtott 6,62 százalékos béremelést további visszamenőleges 10 százalékos bérfejlesztés követi.

A Budapest Airport és a szakszervezeteket képviselő sztrájkbizottság annak idején megállapodott abban, hogy a következő évre 417 ezer forint értékű adómentes juttatás jár minden dolgozónak. Ez havonta harmincezer forintos cafeteria-juttatást, valamint éves szinten 57 ezer forintos üdülési támogatást jelent.

A felek új kollektív szerződést is kötöttek, amely határozatlan időre szól, és három éven belül nem mondható fel. Továbbá létrejött egy, a munkavállalók szociális helyzetének javítását koordináló munkabizottság is, amely harminc napon belül akciótervet dolgoz ki a munkakörülmények javítására. A megállapodás részét képezte a földi kiszolgálás és a minibusz-tevékenység önálló társaságban történő működtetése is.

Barsi Szabó Gergely