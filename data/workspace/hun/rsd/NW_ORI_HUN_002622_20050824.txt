Vállalkozók is választhatnák az ekhót

Az eredeti elképzelésekkel szemben mégis választhatnák az egyéni vállalkozók és a társas vállalkozások az egyszerűsített közteher-viselési hozzájárulás (ekho) szerinti adózást - tudta meg a Világgazdaság. A törvénytervezet értelmében 15-féle foglalkozást végzők ekhózhatnak majd.

Az eredeti koncepció értelmében csak az ekhózhatott volna, aki munkaviszonyból szerzi meg a minimálbérnek megfelelő jövedelmet. A legújabb verzió szerint az is választhatná az ekhót, aki az ennek megfelelő jövedelmet egyéni vállalkozói kivét vagy társas vállalkozás tagjaként személyes közreműködés ellenértéke címén szerzi meg. Az már a korábbi elképzelésnek felel meg, hogy ez után a rész után az általános szabályok szerint történne a közterhek fizetése, az e fölötti hányad és a tízmillió forint éves jövedelem közötti részre lehetne a terheket az ekho szabályai szerint leróni.

Sikeresen lobbiztak az érintettek, ugyanis a nyugdíj megállapításánál az ekho alapjának nem 45, hanem 50 százalékát vehetik figyelembe. Másrészt megvalósulhat az igény, hogy az ekho szerint befizetett köztehernek nagyobb része kerüljön a nyugdíjkasszába. Eredetileg ugyanis a munkáltató által fizetett 20 százalékos ekho-részből nyolc százalékot számoltak volna nyugdíjbiztosítási járuléknak, a lap információi szerint azonban az egészségügyi hozzájárulás címén beszedendő egy százalékot is nyugdíj-biztosítási járulékként számolják el.

A törvénytervezet értelmében 15-féle foglalkozást végzők ekhózhatnak majd. Gyimesi László, a Művészeti Szakszervezetek Szövetségének elnöke jónak tartja ugyan az új közteherviselési formát, ám szerinte teljes körűvé kellene tenni a lényegében két szakma (a média- és a művészeti tevékenység) képviselői számára az ekhó választásának lehetőségét.

Egy érdekképviseleti vezető szerint nem old meg minden problémát az ekho koncepciója a színlelt szerződésekkel kapcsolatban. Nyitott kérdés még, hogy az a jövedelem, amely után az ekhotörvény szerint kellene megfizetni a közterheket, az összevont adóalap részét képezi-e - írja a Világgazdaság.