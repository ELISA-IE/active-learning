Óvszer helyett szüzességet ajánl az AIDS ellen az USA

Önmegtartóztatásra buzdítják az ugandai fiatalokat az amerikai támogatásból megvalósuló AIDS-megelőzési programokban. A Human Rights Watch nemzetközi jogvédő szervezet szerint a gumi óvszerekkel és egyéb védekezési lehetőségekkel kapcsolatos ismeretek oktatása teljesen kikerült a tananyagból, így romlik az AIDS elleni küzdelem hatékonysága. Az USA az 1980-as évek elején is a szüzesség népszerűsítésével vette fel a harcot az AIDS ellen, de a kísérlet akkor kudarcot vallott.

Hátráltatják az AIDS elleni küzdelmet azok az Egyesült Államok által támogatott ugandai programok, amelyek arra buzdítják a fiatalokat, hogy a védekezés helyett inkább az önmegtartóztatást válasszák, ne létesítsenek szexuális kapcsolatot házasság előtt - írja március végi jelentésében a Human Rights Watch (HRW) nemzetközi jogvédő szervezet. Az Egyesült Államok az 1990-es évek elején indította el úgynevezett ABC (Abstinence, Be Faithful, use Condoms - Önmegtartóztatás, hűség, gumi óvszer) elnevezésű programjait. Az amerikai felmérések szerint a programoknak köszönhetően mára 15-ről 10 százalékra csökkent a HIV-fertőzöttek aránya Ugandában. A mostani irányváltás azonban veszélybe sodorhatja az eddigi eredményeket és az ugandai fiatalokat - állítja a HRW.

Az ugandai elnök, Yoweri Kaguta Museveni tábornok tavaly év végén jelentette ki, hogy a gumi óvszer használata nem az ugandaiaknak való. Az ugandai AIDS-bizottság is állásfoglalást tett közzé, miszerint a fiatalokat összezavarhatja, ha egyszerre tanítják őket önmegtartóztatásra és az óvszer használatára. A kormány pedig korlátozta az óvszerbehozatalt, arra hivatkozva, hogy sok cég termékén nem végeztek megfelelő minőségvizsgálatot. A behozatali tilalom a HRW szerint súlyos óvszerhiány kialakulásával fenyeget.

A HRW vizsgálata szerint ezzel párhuzamosan 2004 novemberében az amerikai segélyszervezetek is változtattak korábbi stratégiájukon és már csak az önmegtartóztatást, illetve a hűséges párkapcsolatot népszerűsítik. A HRW által megkérdezett tanárok szerint kifejezetten arra kérték őket, hogy a továbbiakban hagyják ki a felvilágosításból az óvszert.

Az általános iskolai tananyagban azóta sem a biztonságos szex, sem a gumi óvszerek használata, sem a HIV-vírus házasság utáni megszerzésének veszélye nem szerepel. A HRW által vizsgált középiskolai oktató anyagokban pedig olyan valótlan állítások vannak, miszerint a gumi óvszerek láthatatlan pórusain áthatolhat a kórokozó, a házasság előtti szex pedig deviáns viselkedés. Hasonló állítások hangzottak el az amerikai támogatásokból rendezett előadásokon is.

Az irányváltást mutatja a felvilágosításra költött amerikai támogatások elosztásának módja is a HRW szerint. Az idei évre az amerikai kormány 8 millió dollárt (1,5 milliárd forintot) különített el az AIDS-megelőzést segítő ugandai programokra. A támogatásokból kapott az ugandai elnök felesége által vezetett ugandai nemzeti ifjúsági fórum, amely az önmegtartóztatás fontossága mellett foglalt állást.

Az Egyesült Államokban az 1980-as évek elején már próbálkoztak az önmegtartóztatás népszerűsítésével, mint a HIV elleni védekezés hatékony módszerével. Az akkor készült vizsgálatok jelentős része - írja a HRW - azonban bebizonyította, hogy ez a módszer nem csak eredménytelen, de kifejezetten káros is lehet.

Jonathan Cohen, a HRW munkatársa szerint az önmegtartóztatás népszerűsítése csak kiegészítheti, de nem helyettesítheti a védekezési lehetőségekről szóló felvilágosítást. "Ezek a programok, amelyek kizárólag az önmegtartóztatást népszerűsítik, veszélybe sodorják az ugandai fiatalokat. Azok a programok, amelyek csak az önmegtartóztatásról szólnak, az ideológia győzelmét jelentik a közegészségügy felett" - mondta Cohen.