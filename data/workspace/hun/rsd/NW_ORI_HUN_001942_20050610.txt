Levélben keresnek orvosokat a fogyatékkal élőknek

Nyitott, az értelmi fogyatékkal élőkkel szemben türelmes orvosokat keresnek az ilyen gyerekek szüleinek. A Csupaszívek Társasága listát szeretne összeállítani a segítőkész orvosokról, hogy a szülők könnyen találjanak gyermeküket megfelelően kezelő szakembert - írja a Népszabadság.

A fogyatékkal élőket nevelő szülők toborzólevélben kérnek szakmai segítséget. A Csupaszívek Társasága a sérült emberek problémái iránt szakmailag, emberileg nyitott orvosok jelentkezését várja, és hogy nevük, elérhetőségük megadásával segítsenek összeállítani a segítőkész orvosok listáját - írja a Népszabadság.

Csató Zsuzsa, a szervezet elnöke szerint az értelmi fogyatékkal élő fiatalok problémái alig ismertek a felnőttek orvosai és egészségügyi dolgozói számára. Sok ilyen fiatalt az átlagosnál jóval több türelemmel, nagyobb időráfordítással lehet csak megvizsgálni, sokukat csak altatásban. Sok szülő képes akár egy fogorvosi kezelésért is kétszáz kilométert utazni, hogy a problémákat ismerő orvoshoz vihessék sérült gyermeküket. Az orvosok ugyanakkor nem biztosak benne, hogy a szükséges időtöbbletet kifizeti nekik a biztosító - mondta a lapnak az elnök. 