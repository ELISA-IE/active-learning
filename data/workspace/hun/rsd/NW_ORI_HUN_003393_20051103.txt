Gyengébb gyorsjelentések várhatók

Péntektől teszik közzé harmadik negyedéves gyorsjelentésüket a Budapesti Értéktőzsde 'A' kategóriájában jegyzett társaságai. Érezhető nyereségbővülést csak az OTP-től várnak az elemzők.

A jelek szerint a "nagyok" nem változtatnak közzétételi szokásaikon. Elsőként, mint mindig, most is a Richter teszi közzé számait, várhatóan hétfőn, és az OTP november 14-én nyilvánosságra kerülő adataival végződik a szezon. A legtöbb társaság november 9-10-én teszi közzé gyorsjelentését. Tizedikén jelent a MTelekom és a BorsodChem, 11-én pedig a Mol és az FHB.

A piaci várakozások szerint a legtöbb társaságnál nem valószínű, hogy a harmadik negyedéves nettó eredmények tovább növekedhetnek a tavalyi bázishoz képest. A Richteren kívül a Molnál is a tavalyi harmadik negyedéves eredmény megismétlésére számítanak. Komolyabb profitbővülést egyedül az OTP-től várnak, a hitelintézeti csoport egyharmadával növelheti nyereségét.

A Richter hétfőn nyilvánosságra kerülő harmadik negyedéves eredménye feltehetően stagnálást mutat majd az előző év harmadik negyedéhez viszonyítva, konszenzusos nettó eredménye 8,7 milliárd forintra tehető - mondta a Világgazdaságnak Miró József, az Erste Bank elemzője. A gyengébb harmadik negyedévet a szakértő azzal magyarázta, hogy a gyógyszergyár a harmadik negyedévre vonatkozó oroszországi szállításait a második negyedévre előre hozta, ez a bevételkiesés tízmillió dollár körüli. Árbevétele az elemzői várakozás szerint 33 milliárd forint lesz.

Miró József szerint a Pannonplast Rt. továbbra is veszteséges jelentést ad ki: 78 millió forintos negatív eredmény valószínűsíthető. Egy évvel ezelőtt a Pannonplast 2 millió forintos eredményt mutatott fel a harmadik negyedévben. Elemzői várakozás szerint az árbevétel 5,3 milliárd forint lesz.