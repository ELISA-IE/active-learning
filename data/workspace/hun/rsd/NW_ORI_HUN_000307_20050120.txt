Magyar Telekom lesz a Matáv új neve

A Matáv nevének Magyar Telekomra változtatásáról döntött a társaság igazgatósága csütörtöki ülésén; az új név bevezetéséről véglegesen a távközlési cég február 22-i közgyűlése határoz, csakúgy, mint a T-márka teljes körű hazai bevezetéséről. Az átnevezés költségeit a Matáv anyacége, a Deutsche Telekom viseli. 

A Matáv mobil üzletága T-Mobile Magyarországra történt átnevezésének sikerét követően folytatódik a T-márka teljes körű bevezetése Magyarországon, ami újabb lépés a Matáv szolgáltatásainak a Deutsche Telekom Csoportba történő integrálása felé. A Matáv Csoport márkastruktúrája várhatóan a Deutsche Telekom Csoport márkastruktúráját követi majd, így olyan világszerte ismert és népszerű márkákat vezethetnek be Magyarországon, mint a T-Com, a T-Systems és a T-Online - áll a Matáv igazgatóságának döntéseit ismertető közleményben. 

A világon szinte mindenhol jelen levő Deutsche Telekom Csoporttal való szoros partneri viszony és a T-márka teljes körű hazai bevezetése növelik a cég értékét és versenyképességét. Új, innovatív termékeket és szolgáltatásokat kínálunk majd, egyebek mellett integrált megoldásokat, melyekhez ügyfeleink kényelmesen, egy forrásból juthatnak majd hozzá - nyilatkozta a döntés után Straub Elek, a Matáv elnök-vezérigazgatója. 

Dr. Karl-Gerhard Eick, a Deutsche Telekom közép-kelet-európai leányvállalatokért felelős vezérigazgató-helyettese közölte: a névváltás nem jelent változást, illetve változtatási szándékot a Matáv tulajdonosi szerkezetében, a Deutsche Telekom továbbra is a társaság 59,21 százalékos tulajdonosa marad. 

A névváltáshoz közvetlenül kapcsolódó működési költségeket a Deutsche Telekom viseli. A név- és márkaváltás költsége, valamint a DT Csoporttól kapott költségtérítést nettó alapon számolják el, így ezek nem lesznek hatással a Matáv bevételi és EBITDA iránymutatásaira. A Matáv Csoport pénzügyi kimutatásaiban nincs olyan márkanév aktiválva, melyre a névváltásnak hatása lenne, így a névváltás nem jár márkanévhez kapcsolódó értékvesztéssel. A névváltás várhatóan pozitív hatással lesz a Matáv működési eredményére, hiszen a márkanévhez kapcsolódó új imázs erősíteni fogja a Matáv versenypiaci pozícióját a magyarországi vezetékes piacon, a vonzó, új ajánlatok pedig elősegítik a forgalom növekedését - olvasható a Matáv közleményében.

Kérdésre válaszolva a névváltást bejelentő sajtótájékoztatón Straub Elek közölte: a társaság átnevezése után a Matáv név megszűnik, de nem szabadítják fel, így más nem használhatja azt. 

A bejelentés után a cég részvényeinek árfolyama érdemben nem változott: egy Matáv-papírért 860 forintot adtak dél előtt néhány perccel, ami 0,35 százalékos emelkedést jelent. Az irányadó BUX index eközben 0,35 százalékkal csökkent. 

(Az [origo]-t kiadó Axelero Rt. a Matáv Csoport tagja - a szerk.)