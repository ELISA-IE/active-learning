Megint késik a tévészékház építése

Az építkezés meg nem kezdése miatt úgy döntött az óbudai önkormányzat, hogy lejárt az MTV székházának építései engedélye. Ha a közigazgatási hivatal is hasonló döntést hoz, akkor újabb évek telnek el, mire elkészülhet az új tévészékház - írja a Népszabadság.

Újra késik a köztévé kiköltözése Óbudára. A helyi önkormányzat ugyanis úgy döntött, a tévészékház építési engedélye lejárt, mivel négy év alatt csupán annyi történt, hogy felállítottak egy drótkerítést, és odébb helyeztek egy optikai kábelt. Ez pedig nem tekinthető egy építkezés megkezdésének. Ha a közigazgatási hivatal is az önkormányzatihoz hasonló döntést hoz, az újabb engedélyeztetési eljárás évekkel tolhatja ki a beruházás befejezését - írja a Népszabadság.

Az engedély lejártának kimondására Czeglédi László, a Magyar Televízió kuratóriumának elnöke közölte: elgondolkodtató, ha egy önkormányzat nem akarja, hogy a területén tévészékház épüljön, ezért megfontolják, hogy más kerületben valósuljon meg a projekt. A kuratórium elnöke úgy tudja, hogy a mínusz hatfokos hideg akadályozta az alapozás megkezdését. 

Tarlós István, Óbuda polgármestere szerint az elmúlt két évben nem volt mindig fagypont alatti a hőmérséklet, és inkább az lenne elgondolkodtató, ha nem ragaszkodnának a szabályok betartatásához.

A lap szerint az már biztos, hogy a tavaly júniusi kormánydöntés semmiképp sem tartható. Abban ugyanis 2005 végét jelölték meg az új székház befejezési idejének. Az új épület felépítésének azonban nem ez az első halasztása. Az eredeti tervek szerint ugyanis 2001. december 31-én vette volna birtokba új székházát az MTV. A dátum kitolódása mellett ugyanakkor lényeges, hogy a csődhelyzetből menekülő MTV időközben eladta a kiszemelt ingatlant, sőt az építkezésre szánt pénzt is felélte. A telket az ÁPV Rt. által létrehozott Millenniumi Média Kft. vette meg. Végül a Medgyessy-kormány döntött úgy, hogy magántőkéből épüljön föl a székház, és az épületet húsz plusz húsz évre bérelné ki az MTV. Közben azonban a 2001-ben még tízmilliárdos költség is megduplázódott.

A júniusi kormánydöntés után szeptemberre készült el a közbeszerzési pályázat kiírásához szükséges anyag, ám a tendert azóta sem jelentette meg az erre kijelölt Millenniumi Média. A kft. ügyvezetője, Barinkai Péter szerint ők betartották a szabályokat, a munkát megkezdték, a kerületi döntés ellen pedig fellebbeznek - derül ki a Népszabadság írásából.