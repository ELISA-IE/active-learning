A gazdag turistákat szeretik a pestiek

A budapestiek többségének nincs ellenére, hogy sok turista fordul meg a fővárosban, de leginkább azokat kedvelik, akik sok pénzt hagynak itt - derült ki a külföldiek megítélésről készült közvélemény-kutatásból. A budapestiek arra számítanak, hogy hosszabb-rövidebb időn belül kínai negyed alakul ki a fővárosban.

A Budapesten megforduló sok turista jelentős bevételt jelent a fővárosnak, valamint nyitottabbá, sokszínűbbé teszik a várost - vélekedik a budapestiek többsége. A Studio Metropolitana közvélemény-kutatásából az is kiderül, hogy a többség azt sem bánja, ha a külföldiek hosszabb-rövidebb ideig itt is élnek: legszívesebben a határon túli magyarokat, az EU nyugati tagországaiból érkezőket, a japánokat és az amerikaiakat látják szívesen. 

Mindössze öt népcsoport esetén kúszik az ellenzők száma 20 százalék fölé. Az öt népcsoport - szerbek, románok, kínaiak, arabok, ukránok - esetén azon válaszadók aránya, akik legszívesebben be sem engednék őket az országba, megközelíti az egytizedet. A színes bőrűeket a többség kevésbé kedveli, mint általában az amerikaiakat - az afroamerikaiak megítélése hasonló az afrikai színes bőrűekéhez: e tekintetben elsősorban a bőrszín dominál a megkérdezetteknél.

A budapestiek több mint felének vannak itt élő külföldi barátai, ismerősei is, közel 50 százalékuk közvetlen közelében is élnek külföldiek. Sokan vélekednek úgy, hogy az itt élő külföldiek segítenek az idegen nyelvek elsajátításában is. A megkérdezettek harmada szerint a közelben élő külföldiek nagyon másképp élnek, mint a magyarok, de negatív hatásokról kevesen számoltak be.

A megkérdezettek több mint kétötöde szerint akár a közeljövőben is kialakulhatnak különféle külföldi negyedek Budapesten, és több mint negyedük érzi úgy, hogy ha a közeljövőben nem is, néhány évtized múlva mindenképp. Ők elsősorban kínai negyed kialakulására számítanak. 

A magyar állampolgárság megszerzését sok feltételhez kötnék a budapestiek. Legfontosabbnak azt tartják, hogy az itt élő külföldinek legyen rendszeres magyarországi jövedelme, illetve azt is hasonlóan fontosnak tartják, hogy az illető beszéljen magyarul.

Mindössze a megkérdezettek ötöde érzi úgy, hogy lassan kiszorítják a magyarokat az itt élő külföldiek, elsősorban a fiatalok, az alacsonyabb iskolázottságúak, illetve azok, akik nem beszélnek semmilyen idegen nyelvet.