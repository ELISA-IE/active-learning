Megint a vámhivatal írja elő az importáfát

Az adózási akadálymentesítésről szóló törvény részlegesen visszaállította a termékimportot terhelő áfa tekintetében az uniós csatlakozás előtti kivetéses adózás rendszerét. A harmadik országokból beszerzett, behozott termékek viszonylatában július elsejétől a vámkezelés során kell a vámhatóság által kivetett áfát megfizetni. Az adóalanyok egy bizonyos köre kérelmezheti azonban az importáfa tekintetében az önadózás engedélyezését. Az uniós beszerzések áfaszabályai ezzel egyidejűleg nem változnak. 

Az APEH és a VPOP közös tájékoztatót tett közzé a termékimportot terhelő általános forgalmi adó megállapításával, megfizetésével kapcsolatos szabályok megváltozásáról. A 2005. július 1-jétől hatályos rendelkezések lényege az, hogy a legnagyobb exportálók és közösségi mentes értékesítést végzőknek a vámhatóság kérelmére engedélyezi az importot terhelő áfa tekintetében az önadózást. Az engedély birtokában az eddigiekhez képest változatlan rendben, önadózás keretében kell a termékimport után az áfa-t megállapítani, bevallani és elszámolni. Azok az adóalanyok, akik az import áfa tekintetében önadózási engedéllyel nem rendelkeznek, a vámkezelés során, azzal egyidejűleg kötelesek a vámhatóság által kivetett áfát megfizetni. Az ő esetükben megváltozik tehát a jelenlegi helyzet, azaz az uniós csatlakozás előtti eljárással azonos módon, a vámkezelésről szóló határozatban kiszabott vám és áfa befizetése után kerülhet sor a harmadik országból érkezett áru kiadására. 

Az önadózás engedélyezését kérhetik azon belföldön nyilvántartásba vett adóalanyok, akik:tárgyévet megelőző évben, valamint a tárgyévben nem tekinthetők kizárólag tárgyi adómentes tevékenységet végző adóalanynak, nem választottak alanyi adómentességet, illetve mezőgazdasági tevékenységhez kapcsolódóan különleges jogállást,megbízható vámadósnak minősülnek,a kérelem benyújtásának évét megelőzően legalább egy éve szerepelnek az adóhatóság nyilvántartásában,a tárgyévet megelőző évben a termékexport, azzal egy tekintet alá eső termékértékesítés és szolgáltatásnyújtás, a nemzetközi közlekedéshez és a termékek nemzetközi forgalmához kapcsolódó értékesítések és szolgáltatások, adólevonási joggal járó Közösségen belüli adómentes termékértékesítés összesített adóalapja eléri az ugyanezen időszak alatti összes belföldön teljesített termékértékesítés (saját vállalkozásban megvalósított beruházás kivételével) és szolgáltatásnyújtás összesített adóalapjának 67%-át, de legalább 10 milliárd forintot, vagy a korábban részletezett termékértékesítések és szolgáltatásnyújtások összesített adóalapja eléri a 20 milliárd forintot. A 2006. június 30-ig terjedő időszak tekintetében az önadózás engedélyezése iránti kérelmeket 2005. június 15. napjáig kell benyújtani a VPOP Vámigazgatóságára (1095 Budapest, Mester u. 7.). Későbbiekben a kérelmek benyújtásának a határideje március 31-e lesz. Az engedélyes időszak mindig július 1-jétől a következő év június 30-ig terjed majd. Fontos tudnivaló, hogy amennyiben az adóalany megbízható vámadós jogállását elveszíti, a vámhatóság az önadózásra jogosító engedélyt haladéktalanul visszavonja. Az engedéllyel nem rendelkezők a vámhatóság által kivetett importáfát a 0565/650/651/310/320 számú bevallásban vehetik levonható áfaként figyelembe. 