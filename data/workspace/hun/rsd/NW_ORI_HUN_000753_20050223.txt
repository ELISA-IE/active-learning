Homofób kijelentése miatt mondatnák le Semjént

Az Országgyűlés emberjogi bizottságának alelnöki posztjáról való lemondásra szólította fel az SZDSZ-es Horn Gábor Semjén Zsoltot. A fideszes képviselő a Magyar Kereszténydemokrata Szövetség egy rendezvényén azt mondta, hogy "aki azt szeretné, hogy a tizenéves fia első szexuális tapasztalatait egy szakállas bácsitól szerezze, szavazzon nyugodtan az SZDSZ-re". A Fidesz annyiban ért egyet Semjénnel, hogy nem támogatják a melegek házasságát és azt sem, hogy gyereket fogadhassanak örökbe.

Az Országgyűlés keddi ülésén napirend előtti felszólalásában Gusztos Péter (SZDSZ) vetette fel, hogy Semjén Zsolt, a KDNP elnöke, fideszes képviselő a Magyar Kereszténydemokrata Szövetség szombati ülésén homofób kirohanást intézett az azonos neműek jogait védő politikusok ellen. Semjén azt mondta, hogy "aki azt szeretné, hogy a tizenéves fia első szexuális tapasztalatait egy szakállas bácsitól szerezze, szavazzon nyugodtan az SZDSZ-re". 

Horn Gábor SZDSZ-es ügyvivő felszólította Semjén Zsoltot, hogy kijelentése miatt mondjon le az Országgyűlés emberi jogi bizottságának alelnöki posztjáról. "Egy ilyen kijelentés nem maradhat következmény nélkül" - mondta az [origo]-nak szerdán Horn Gábor, aki hozzátette, hogy ha Semjén válasz nélkül hagyja felszólításukat, hivatalosan is kezdeményezni fogják, hogy távozzon az emberi jogi bizottság alelnöki székéből. A SZDSZ-es képviselő szerint tisztázásra vár, hogy Semjén kijelentése egyet jelent-e a Fidesz álláspontjával. 

A Fidesz szóvivője, Révész Máriusz az [origo]-nak úgy nyilatkozott, hogy annyiban értenek egyet Semjén Zsolttal, hogy nem támogatják, hogy a homoszexuális párok gyereket fogadhassanak örökbe. "Az SZDSZ-szel ellentétben nem pártoljuk az örökbefogadást" - tette hozzá. "Nem értünk egyet azzal sem, hogy a homoszexuálisok házasságot köthessenek egymással" - ismertette a Fidesz álláspontját. A regisztrált együttélés elfogadható megoldás, de nem lehet egyenértékű a házassággal - mondta Révész Máriusz.

Az azonos neműek jogilag elismert együttélésével kapcsolatban az Igazságügyi Minisztérium jogszabály-módosítást készít elő. A módosítás értelmében a melegeknek lehetőségük lesz arra, hogy regisztrált élettársi kapcsolatba éljenek. Hankó-Faragó Miklós, az igazságügyi tárca SZDSZ-es államtitkára szerint ezáltal nem többletjogokat adnak a melegeknek, hanem csak az alkotmányban minden állampolgár részére megkülönböztetés nélkül biztosított jogok érvényesülését szeretnék biztosítani számukra, így megszűnne olyan, ma még fennálló esélyegyenlőtlenség, mint például az élettárs utáni öröklés. 

"Kíváncsian várjuk a minisztérium előterjesztését, ezt követően foglalunk állást a kérdésben" - mondta az [origo]-nak Nyakó István MSZP-s képviselő. Semjén Zsolt kijelentésével kapcsolatban közölte: a pedofília, illetve a kiskorúak megrontása jelenleg is büntetendő, ha az erre vonatkozó szabályozást szeretné szigoríttatni Semjén Zsolt, ezt képviselőként javasolhatja. "Amit pedig mondott, nem tartozik a témához" - mondta Nyakó István.