Strasbourgban elítéltek egy magyarországi pert

A strasbourgi Emberi Jogok Európai Bírósága elítélte a Magyarországot egy közel hét évig húzódó per miatt. A Mezőtúr-Tiszazugi Vízgazdálkodási Társulat ötszáz eurós kártérítésre jogosult, mert nagyon lassan született ítélet az általa indított perben.

A Mezőtúr-Tiszazugi Vízgazdálkodási Társulat 1996. decemberében indított pert egy vállalkozás ellen, mert a Társulat szerint az alperes nem fizette ki tartozását. Másodfokon azonban csak 2000-ben született döntés, és az ez ellen indult felülvizsgálati kérelem nyomán pedig további három évig, 2003. áprilisáig húzódott az ügy. A túl hosszú ügymenet miatt a Társulat a strasbourgi Emberi Jogok Európai Bíróságához fordult, ahol megállapították, hogy valóban túl hosszú ideig nem született döntés. Ezért ötszáz euró kártérítést ítéltek Strasbourgban a Társulat javára. Ugyanakkor a magyar ítéletet kifogásoló panaszt nem fogadták el, ezek szerint a magyar bíróságok megfelelő ítéletet mondtak ki, csak lassan döntöttek. A Társulat eredetileg 44555 ezer eurós kártérítést követelt.