Aláírást gyűjtenek az érettségi-pontozás ellen

Aláírás-gyűjtést kezdeményezett több szülő is, mivel igazságtalannak és diszkriminatívnak tartják az új érettségi- és felvételipont-számítást. Az oktatási biztos szerint igaz, hogy hátrányba kerültek az idén végzők, de ha változtatnának, az még komolyabb gondot okozna - írja a Népszabadság. 

Az ország összes középiskolájába küld aláírásgyűjtő íveket a Városmajori Gimnázium szülői munkaközössége. A szülők azt szeretnék elérni, ha az oktatási minisztérium megváltoztatná a kétszintű érettségi pontszámítási szabályait. A szülők úgy vélik, hogy a jelenlegi szabályok diszkriminatívak, mivel a felvételi vizsgát is helyettesítő érettségi eredményét már nem osztályzatokkal - mint tavaly -, hanem százalékosan értékelik. Így az a helyzet áll fenn, hogy egy tavaly nem száz százalékos teljesítménnyel, de ötösre érettségizett diák most a felvételin száz százalékot kap, míg aki idén ugyanilyen teljesítményt mutat, hiába kap ötöst az érettségire, a felvételin már arányosan kevesebb pontot kap - írja a Népszabadság. 

A lap szerint néhány hete már az Alkotmánybíróságot is megkereste néhány szülő emiatt. A Városmajori Gimnázium szülői munkaközössége azt is sérelmezi, hogy a korábban érettségizettek megválaszthatják, hogy a régebbi eredményeiket, vagy az új felvételin elért teljesítményüket vegyék-e figyelembe az értékeléskor, vagyis a számukra kedvezőbb változatot választhatják. Például az, aki tavaly érettségizett, matematikából felvételizik, és az új eredménye legalább hármasnak megfelelő lett, akkor választhatja a tavaly esetleg elért jobb jegyet, ami ha ötös, akkor száz százalékos eredmény. A szülők beadványukban ezért azt kérik: a korábban érettségizetteknek ne tegyék lehetővé, hogy mindkét pontszámítási rendszer előnyeit igénybe vehessék. 

Az oktatási jogok biztosához 30-40 ilyen jellegű panasz érkezett a kétszintű érettségivel kapcsolatban. Aáry-Tamás Lajos szerint igaz, hogy az újfajta pontszámítás alkotmányosan visszás helyzetet teremtett, mivel hátrányosan különbözteti meg az idén érettségizőket. A biztos szerint ugyanakkor ha már az érettségi-felvételi jelentkezések lezárulta után változtatnának a 2003-ban kialakított szabályokon, az még nagyobb károkat okozna. 

Az oktatási tárca egyelőre várakozó állásponton van. Sipos János közoktatási helyettes államtitkár szerint ebben az átmeneti időszakban nehéz olyan szabályozást kialakítani, hogy senki ne szenvedjen hátrányt. Mint közölte, megvárják az érettségi-felvételi vizsgák eredményeit, és azok függvényében próbálják a konkrét problémákat minimalizálni - írja a Népszabadság. 