Az orosz jogot és a médiát félti az USA Putyintól

Condoleezza Rice, az Egyesült Államok külügyminisztere kétnapos moszkvai látogatása során aggodalmat keltőnek nevezte a Kreml törekvéseit az igazságszolgáltatás és a média befolyásolására. Rice figyelmeztette Putyin orosz elnököt, hogy az ne próbálkozzon az orosz alkotmány módosításával annak érdekében, hogy harmadszor is elnök lehessen.

Condoleezza Rice amerikai külügyminiszter az utóbbi idők legélesebb amerikai kritikáját fogalmazta meg az orosz vezetéssel szemben. A külügyminiszteri kinevezése előtt Oroszország-szakértő Rice elmondta, hogy az orosz demokrácia működésében az utóbbi időben egyértelműen "negatív tendenciák" figyelhetők meg.

"Rendkívül aggasztó az államhatalom elnök kezében történő összpontosítása a dumával (orosz alsóház) és a független bíróságokkal szemben" - idézte a CNN az amerikai külügyminisztert. "Nem örülnénk annak, ha Putyin elnök megpróbálná megváltoztatni az orosz alkotmányt"- utalt  Rice arra, hogy Putyinnak 2008-ban lejár az elnöki mandátuma, és az amerikai alkotmányhoz hasonlóan az orosz alkotmány sem teszi lehetővé az elnöknek a harmadik terminust.

Szerdán Rice személyesen is találkozott a Kreml vezető tisztségviselőivel és Vlagyimir Putyinnal. A New York Times szerint a beszélgetésen Rice kijelentette, hogy a Jukosz adócsalással és sikkasztással vádolt vezetői ellen a jövő hét szerdájára várható ítélet az orosz igazságszolgáltatás függetlenségének a próbatétele lesz. A Washington Post szerint a Jukosz olajtársaság vezetői ellen lefolytatott per Putyin személyes magánbosszúja, amiért Hodorovszkij, az olajtársaság vezérigazgatója korábban Putyin politikai riválisait támogatta.

A találkozó után Rice kifogásolta az orosz, különösen az elektronikus média egyre erősödő kormányzati kontrollját. Szergej Lavrov orosz külügyminiszter válaszában amerikai kollégájának megjegyzéseit érthetetlennek nevezte. Rice szerint az orosz vezetésnek egészen más fogalmai vannak a "független média" kifejezés jelentéséről.

Emberi jogi szervezetek és elemzők korábban többször is elmarasztalták Washingtont, amiért túl toleráns a szerintük a belügyeiben a demokratikus etikettet egyre gyakrabban felrúgó Putyinnal szemben. Washington szerintük azért olyan elnéző, mert attól tart, hogy a terrorellenes háborúban elveszítheti Putyin támogatását - írta a BBC. Megfigyelők szerint ennek tudható, be, hogy Rice kritikus megjegyzései mellett nem mulasztotta el megemlíteni, hogy Oroszország az Egyesült Államok legfontosabb stratégiai partnere, és a kritikája szerinte "baráti jellegű" volt, mintsem ellenséges.

Rice kétnapos moszkvai útjának fő célja George Bush amerikai elnök május elejére tervezett oroszországi látogatásának az előkészítése volt. Az előzetes forgatókönyv szerint Bush is részt vesz majd a május 9-én, az antifasiszta koalíciós erők győzelmének és a második világháború befejezésének 60. évfordulójára rendezett orosz állami ünnepségeken.