Szexplázát nyitna a Moulin Rouge igazgatója

Szexplázát nyitna Budapesten egy vállalkozó, aki egyben a Moulin Rouge igazgatója. Állítólag már meg is találták a létesítmény helyét, de ezt egyelőre titokban tartják. A terv ellen a belügyminisztériumnak sincs kifogása - írja a Népszabadság.

Olyan szexipari szórakoztató-központot hozna létre Budapesten az A2 Wellnes Center Sport és Szabadidős Tevékenységeket Szolgáltató Kft., ahol minden legális szolgáltatás megtalálható. A tervet úttörő jellegűnek minősítette a belügyminisztérium - írja a Népszabadság. 

Vermes János, a kft. projektmenedzsere - egyben a Moulin Rouge igazgatója - szerint a szexpláza megnyitásával az ilyen szolgáltatások iránt érdeklődőknek nem kellene kutakodni, hol is van egy szexmozi, peepshow, sztriptízbár, pornószínház, masszázsszalon vagy szexshop, hanem mindezt meg lehetne kapni egy helyen - kivéve a szexuális aktust. Ezt a BM is jelezte a tervvel kapcsolatban: "a kielégülésmentes szórakoztató-centrum működése ellen jogi kifogás nem tehető" - idézte a lap. 

A szexközpontot októberben nyitnák meg 5500 négyzetméteren, ahol ötven különböző üzlet lenne. A beruházáshoz szükséges egymilliárd körüli összeg is megvan, és a helyszínt is megtalálták, azonban ezt egyelőre nem árulják el. Annyit azonban Vermes elmondott a Népszabadságnak, hogy az egész olyan lesz ez, mint egy sajátos sétálóutca ahova belépőt kell váltani. A tarifát ezer forint körüli összegre taksálja. 

A szexplázából nem tiltanák ki a prostituáltakat, ám a helyszínen csak lehetőséget nyújtanának nekik, hogy kulturált és ellenőrzött körülmények között kínálhassák fel magukat. Hogy aztán hova mennének kuncsaftjaikkal az már nem a pláza ügye - mondja Vermes. Az épületben ugyanakkor helyet adnának a prostituáltakat ellátó egészségügyi szolgálatnak, és munkavállalási tanácsadással is szolgálnának. 

Földi Ágnes, a prostituáltak érdekvédelmi szövetségének vezetője szerint megint csak a lányokból szeretne valaki hasznot húzni, és sok ezer lány gondjaira a szexközpont sem jelent megoldást. Földi úgy véli, a szexpláza nem a prostituáltak érdekeiről szól, hanem kőkemény üzlet - írja a Népszabaság.