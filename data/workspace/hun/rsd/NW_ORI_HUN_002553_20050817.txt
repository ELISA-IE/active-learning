Felgyújtotta magát egy telepes

Megkezdődött a gázai zsidó telepesek erőszakos kilakoltatása a gázai övezetből. Éjfélkor lejárt a határidő: aki nem ment el önként, azt az izraeli hadsereg szállítja el. A telepeseknek csak alig több mint a fele ment el eddig. Egy nő a kilakoltatások ellen tiltakozva, felgyújtotta magát.

A gázai zsidó telepeseknek majdnem a fele nem engedelmeskedett a kormány ultimátumának. Éjfélig kellett volna önként távoznia 8500 telepesnek az 1967-ben megszállt területről, ahol 1,3 millió palesztin él. Hétfő óta többen önként elhagyták otthonaikat, de sokan az ellenállás mellett döntöttek, akár azon az áron is, hogy így elvesztik az állami kárpótlás egy jelentős részét. A kárpótlás családonként negyed- és félmillió dollár között van. 

Az izraeli hadsereg mind a 21 kijelölt telepet szeretné minél hamarabb kiüríteni. Éjszaka a katonák még házra-házra járva próbálták győzködni a maradókat, hogy önként távozzanak. Szerda délelőtt több településen a katonák csatárláncot alkotva próbálják kiszorítani a tiltakozókat. Több telepes háza tetejére mászott, hogy ne tudják lerombolni az épületet. Egy zsidó telepesnő felgyújtotta magát a Gázai övezet határánál, Netivot izraeli város közelében, tiltakozásul a telepek felszámolása ellen. A kórházba szállított nő bőrfelületének több mint hatvan százaléka megégett. 

Több ezer katona indult el buszokkal és buldózerekkel szerda hajnalban a telepek felé. Elsőként Neve Dekalim kiürítését tervezik, mert itt a legerősebb az ellenállás. Itt a helyiek néhány tüntetővel együtt a zsinagógában barikádozták el magukat. A katonák helyszíni beszámolók szerint szótlanul tűrik, hogy a telepesek lenácizzák és szidalmazzák őket. A településen a 470-ből 210 család nem volt hajlandó távozni.

Az egyik telepen sikerült kompromisszumot kötni, ezek szerint szerda délután egy óráig még haladékot kapnak az ott élők, akik megígérték, hogy el fognak menni. Eddig három települést sikerült teljesen kiüríteni. A távozók többsége felgyújtotta vagy lerombolta házát és veteményesét is, nehogy a palesztinok bármit használni tudjanak javaikból.

Az izraeli hadügyminiszter arra számít, hogy akár már csütörtökre sikerülhet mindenkit eltávolítani a telepekről. Ez az első alkalom, hogy Izrael visszaad olyan területeket, amelyeket a palesztinoktól foglalt el. Az engedménnyel párhuzamosan hatalmas fal épült a palesztin és zsidó részek közé.