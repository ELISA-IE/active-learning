Ausztrália: golfütővel békák ellen

Szokatlan indítványával haragította magára az állatvédőket egy ausztrál politikus. A honatya azt a megoldást javasolta az ország északi részén uralkodó békainvázió megfékezésére, hogy golf- és krikettütővel irtsák ki azokat.

Szokatlanul véres megoldást propagál az elszaporodott varangyok kiirtására David Tollner, ausztrál liberális képviselő: a politikus felszólította a szövetségi állam polgárait, hogy tűzzel-vassal, azaz golf - és krikettütővel irtsák a túlságosan elszaporodott óriás békákat. A politikus szerint ezt a metódust már gyermekkora óta sikeresen használja a brekegő szaporulat megfékezésére. 

Az ausztrál állatvédők óva intenek mindenkit, főleg a gyerekeket, hogy ekképp vegyék kezükbe egy állatfaj születési szabályzását. Az állatvédők más, természetes metódust ajánlanak a populáció csökkentésére

Az óriás varangyokat (Bufo marinus) a 30'-as évek elején telepítették a Queensland és Northern Territory államban lévő cukornádültetvényekre azzal a céllal, hogy így fékezzék meg a cukornádat támadó rovarinváziót. Az idő multával a varangyok annyira elszaporodtak, hogy már veszélyessé váltak a kontinens-ország állatvilágára. 

Az óriás varangyok hátán méregzacskó található, amelyben olyan erős mérget halmoz fel, hogy az a békát elfogyasztó kígyót, vagy krokodilt percek alatt megöli.