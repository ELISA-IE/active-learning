Rákbetegek lelki kezelésére indul program

Rákbetegeket segítő program indul a Szent László Kórházban, melynek a célja, hogy a kezelésen túl lelki, életvezetési és jogi támogatást adjanak a betegeknek. Ha az elképzelés beválik, akkor rövid időn belül országos segítő hálózatot hoznak létre - írja a Népszabadság.

A rákbetegeknek adnak lelki, életvezetési és jogi támogatást a Tűzmadár-program munkatársai, akik először a fővárosi Szent László Kórházban kezdenek dolgozni - írja a Népszabadság. Gyógyult, gyógyuló vagy tüneti kezelésben részesülő betegek kaphatnak itt segítséget testi, lelki, szociális problémáik rendezéséhez. 

A Szent László Kórházban induló program lényege, hogy az orvos mellett pszichológus és szociális munkás is foglalkozik a betegekkel. Ha - a pályázatokon is nyert források felhasználásával - az elképzelés beválik, akkor rövid időn belül országos segítő hálózatot hoznak létre. 

Míg Amerikában az orvosnak a diagnózis közlése után kötelező a gyógyulási esélyek adatait is ismertetni a betegekkel, itthon az orvosok nem szokták ilyen szinten is partnerként kezelni pácienseiket. Ugyanakkor tény, hogy a rákbetegek harminc-negyven százaléka szenved lelki gondoktól is, húsz-huszonöt százalékuk depresszióssá válik. Ez azonban a program szervezői szerint korántsem törvényszerű velejárója a betegségnek.