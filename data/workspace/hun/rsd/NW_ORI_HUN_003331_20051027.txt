Több a foglalkoztatott és az állástalan is

A munkanélküliségi ráta 7,3 százalékos volt idén, a július és szeptember közti időszakban. A foglalkoztatottak száma 3 millió 928 ezer volt, míg 309 ezren voltak állás nélkül.

A munkanélküliek létszáma 54 ezer fővel több, mint az előző év azonos időszakában. A mért 3 millió 928 ezres foglalkoztatotti létszám szintén nőtt, 21 ezer fővel haladta meg az előző év azonos időszakában mért adatot. Az idei év január-márciusához viszonyítva pedig 57 ezer fővel nőtt a foglalkoztatottak létszáma, ami csak részben vezethető vissza a szezonális hatásokra.

A munkanélküliségi ráta idén június-augusztusi időszakban 7,2 százalék volt, május-júliusban 7,1 százalék, míg tavaly július és szeptember között 6,1 százalék.

A munkanélküliek közel 23 százaléka a munkaerőpiacon csak kis létszámban jelenlévő 15-24 éves korosztályból kerül ki. Az e korcsoportot jellemző munkanélküliségi ráta 20,4 százalék volt, szemben az előző évi 16,6 százalékkal.

A munkanélküliek 47,4 százaléka egy éve vagy annál régebben keresett állást. A munkanélküliség átlagos időtartama 16,2 hónapnak felelt meg.