Áruház épül a pakura-tavak helyén

Néhány héten belül megkezdődhet Budapest egyik legrégebbi környezetvédelmi szennyeződésének, a XVIII. kerületi pakura-tavaknak a felszámolása. Az egykori Tűzép-telepről a több ezer tonna kőolajszármazékot az Auchan szállítja el, a helyére pedig bevásárlóközpontot épít.

Heteken belül a Fővárosi Közgyűlés elé kerül az a tervezet, ami közel 50 év után várhatóan véglegesen rendezi majd Budapest egyik legnagyobb környezetvédelmi szennyezésének, a XVIII. kerületi pakura-tavaknak a sorsát. A tervezet értelmében a több mint háromezer tonna kőolajszármazék elszállítása és a szennyezett terület kármentesítése az Auchan Magyarország Kft. feladata lesz - tájékoztatta az [origo]-t a fővárosi önkormányzat.

Az Auchan még 2001-ben vásárolta meg a XVIII. kerületi önkormányzattól a területet, és egyben vállalta a kármentesítés közel egymilliárd forintos költségeit is. A rekultiváció azonban a mai napig nem kezdődött el, mivel a fővárosi önkormányzat az építési engedély megadását ahhoz kötötte, hogy az Auchan a készülő bevásárlóközpontja közelében építsen egy elkerülő utat. A beruházás ellen az Auchan mellett tiltakozott a Pilisi Parkerdő Rt. is, mivel a tervezett út erdős területen vezetne keresztül. 

A kompromisszum közel három év után született meg, ennek értelmében az Auchan megépíti az utat, a Pilisi Parkerdő pedig a kivágott fákért csereterületet kap. Mester László, a kerület polgármestere szerint a kármentesítés így akár jövő héten is elkezdődhet, mivel az Auchan már kész kárelhárítási tervvel rendelkezik. Az áruházlánc azonban az építkezés megkezdésről az [origo]-nak nem kívánt nyilatkozni. 

A talajt és azon keresztül az ivóvízbázist veszélyeztető pakura, még az 1950-es években került a XVIII. kerületbe, az egykori Tűzép ugyanis a tüzeléshez használt kőolajszármazékot mindenféle szigetelés nélkül, földbe ásott gödrökben tárolta. A Tűzép jogutóda azonban nem vállalt felelősséget a pakura-tavakért, így a kerületi önkormányzatra maradt a kármentesítés. 

Az önkormányzat pedig 1997-ben a pakura-tavak felszámolására 600 millió forintos pályázatot nyújtott be a Környezetvédelmi és Területfejlesztési Minisztériumhoz. Ezt azonban később a kisgazda Pepó Pál vezette tárca visszavonta, mivel a pályázat benyújtásával egyidőben a kerület jóval kevesebb összeggel írt ki a kármentesítésre közbeszerzési pályázatot. Az ügyben több per is indult, az eljárást végül a bíróság 2002-ben bűncselekmény hiányában zárta le. A pakurával borított terület ezt követően került az Auchan tulajdonába.

Nagy Tamás, a HuMusz munkatársa szerint a kármentesítés azért húzódik évek óta, mivel annak milliárdos költségét nem akarja átvállalni se az önkormányzat, se az állam. A környezetvédelmi aktivista szerint a rekultiválás csak abban az esetben éri meg, ha sikerül a hulladék hasznosításra ésszerű megoldást találni: a Metallochemia kohósalakját például a készülő M6-es autópályába építik be. Ugyancsak megéri, ha gazdaságilag hasznosítják a szennyezett területet, például ha bevásárlóközpont épül a helyén.

Ami a XVIII. kerületi kármentesítést illeti, a kihalászott pakurát valószínűleg a dorogi vagy a győri veszélyeshulladék-égetőben égetik majd el, a szennyezet földet pedig baktériumos kezeléssel ártalmatlanítják. A biológiailag kezelt földet ezt követően talajtakarónak használhatják majd erőművek és hulladéklerakók közelében.