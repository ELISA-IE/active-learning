Idén többséget szerezhet a Mol az INA-ban

Még az idén többségi tulajdonossá válhat a Mol a horvát INA olajtársaságban, a Novi List napilap szerint ugyanis a horvát kormánynak égető szüksége van privatizációs bevételre - írja a Világgazdaság.

Nagyon valószínű, hogy a horvát kormány még az idén eladja a Molnak az INA további 25 százalékát, így a már meglévő 25 százalék plusz egy részvényével a magyar olajtársaság többségi tulajdonossá válhat - írta a horvát Novi List napilap. A második privatizációs kör tanácsadóját júniusban választják ki, így a májusi helyhatósági választások után lesz döntés az ügyben.

A Novi List szerint a horvát kormánynak égető szüksége van privatizációs bevételre, ugyanis a költségvetés helyzete aggasztó. Ugyanakkor a kormányzati tervek szerint idén várhatóan csak az INA-t magánosítják, azaz ebből az egy tranzakcióból kell a szükséges költségvetési bevételt biztosítani. A fix bevétel elérése egy stratégiai vevővel sokkal inkább biztosított, mint egy esetleges tőzsdei bevezetés.

Az országban négymilliárd kunás, azaz mintegy hétszázmillió dolláros privatizációs bevételt várnak az idén. Mivel a Mol korábban 505 millió dollárt fizetett az INA 25 százalék plusz egy részvényéért, így nem is elképzelhetetlen, hogy akár hétszázmillió dollárt is kifizetne, ha ötven százalék fölé emelhetné részesedését, írja a Világgazdaság.