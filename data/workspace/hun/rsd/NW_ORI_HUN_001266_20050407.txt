Az államfőjelöltről egyeztetnek a kormánypártok

Csütörtökön ülnek először hivatalosan tárgyalóasztalhoz a kormánypártok képviselői, hogy az államfőjelöltről egyeztessenek. A szocialisták körében nagy a támogatottsága Szili Katalinnak, az SZDSZ azonban szorosan párthoz kötődő embert nem támogat.

A koalíciós pártok delegációi csütörtökön ülnek hivatalosan is tárgyalóasztalhoz, hogy egyeztessenek az államfőjelölt személyéről. Mindkét párt három fős delegációval képviselteti magát a tárgyalásokon. Az MSZP-t Toller László, Steiner Pál és Szabó György, az SZDSZ-t Pető Iván, Fodor Gábor és Sándor Klára képviseli. A szocialisták körében nagy a támogatottsága Szili Katalin parlamenti elnöknek, a szabad demokraták azonban nem akarnak köztársasági elnökké választani élvonalbeli pártpolitikust. Miközben az MSZP-n belül egyre erősödni látszik Szili Katalin támogatottsága, addig a szabad demokraták Gombár Csabát, a Magyar Rádió volt elnökét szeretnék inkább elnöknek.

Az MSZP április 15-én tartja köztársasági elnök-jelölő kongresszusát, ahol már csak egy jelöltről szavaznak, vagyis egy héten belül a szocialistáknak ki kell választaniuk, hogy kit akarnak a következő öt évben a Sándor Palotában látni. Az elnököt azonban a parlament választja, ami azt jelenti, hogy az MSZP-nek kompromisszumot kell kötnie valamelyik párttal, mert egyedül nincs megfelelő többsége. Logikusnak tűnik, hogy koalíciós partnerével, az SZDSZ-szel egyezzen meg, azonban az SZDSZ hallani sem akar Sziliről. 