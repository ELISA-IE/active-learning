A Molt akarja a bosnyák kormány

A boszniai privatizációs ügynökség azt javasolja a kormánynak, hogy a Mol és a horvát Ina konzorciumának adja el az Energopetrol benzinkúthálózat 67 százalékát.

A bosnyák Energopetrolra szintén pályázott az osztrák OMV és a boszniai Euro Inzenjering. A boszniai kormány várhatón még csütörtökön dönt az ügyben, írta a Reuters. Korábban,  Izet Zigic boszniai energiaügyi miniszter közöklte, hogy a pályázók közül az Ina-Mol konzorcium tűnik leginkább esélyesnek.

A horvát-magyar konzorcium pályázata szerint teljes egészében kész átvenni az Energopetrol adósságát. Ezenfelül három év alatt 76,7 millió eurót fordítana fejlesztési beruházásra, és megtartaná a vállalat 1059 alkalmazottját. A részvénypakettért 5,1 millió eurót ajánlott fel a két társaság.

Az osztrák OMV 13,2 millió eurót szán az Energopetrol adósságainak törlesztésére és 16,8 millió eurót beruházásokra. A pakettért ajánlott vételárat nem hozták nyilvánosságra. A boszniai Euroinzenjering 32,2 millió eurót szán az adósságok törlesztésére, és 14,3 millió eurót fordítana beruházásokra az elkövetkező három évben. A pakettért 12,7 millió eurót kínált fel, és 760 dolgozót venne át.