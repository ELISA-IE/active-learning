Hómunkásokat várnak a fővárosban

Száz baleset történt szombaton az országban, ebből 25 a csúszós utak miatt következett be. Nagyobb hó csak a fővárosban esett, ahol rendkívüli hómunkások jelentkezését várják szombat éjszakára.

Jelentős mennyiségű, 8-10 centiméteres hó esett szombaton a fővárosban és Pest megyében. Az esti órákban Budapesten már csak helyenként szállingózott a hó. A Fővinform jelentése szerint a főútvonalakat nagyrészt megtisztították, de felületük vizes, csúszós lehet. A mellékutcák burkolata továbbra is havas. A BKV valamennyi járata  közlekedik. A Fővárosi Közterület-fenntartó Rt. szombat éjszakára kézi hómunkásokat vesz fel. Az este 10 órától  reggel 6 óráig tartó munkáért 2900 Ft nettó bért fizetnek.

Az országutak többnyire jól járhatóak, de nedves, csúszós szakaszokra bárhol számítani lehet - közölte az MTI.vel az Országos Katasztrófavédelmi Főigazgatóság szóvivője. Dobson Tibor elmondta: néhány centiméteres hó esett Nógrád, Szabolcs-Szatmár-Bereg megyében, Borsod-Abaúj-Zemplén megyében intenzív havazás kezdődött délután, Heves megyében pedig gyengén havazik, de az utak továbbra is mindenhol jól járhatóak. Elzárt település nincs az országban. Esik az eső Komárom-Esztergom, Fejér és Tolna megyében, Veszprémben és Hajdú-Biharban köd nehezíti a közlekedést.

Az Országos Katasztrófavédelmi Főigazgatóság munkatársait száz esetben hívták szombaton, ebből 25 baleset a csúszós utak miatt következett be. Egyetlen súlyos baleset történt, Kecskemét közelében, ahol egy kamion és egy személygépkocsi ütközött össze, a balesetben öt fiatal életét vesztette. Az autósoknak változatlanul azt tanácsolják, hogy a téli útviszonyoknak megfelelően vezessenek, tompított fényszóróval és téli gumival induljanak útnak, és tartsanak nagyobb követési távolságot.