Hat komoly érdeklődő lehet a Malévra

A 14 jelentkező közül szakértők szerint hat érdeklődő számít komolynak a Malév privatizációs eljárásában - írja a Napi Gazdaság.

Az érdeklődők között van a szibériai Krasair, az Argus Capital Ltd. befektetési alap, a milánói központú, jelenleg 12 gépet üzemeltető Air Europe, a Demján Sándor nevéhez köthető Euroinvest Rt., egy portugál légitársaság, illetve az Aviation Solution Befektetési Konzorcium. Ez utóbbi társaság a korábbi pályázatnak is részese volt. 

Kovács Ferenc, a Malév korábbi vezetője, jelenleg az Aviation Solution International Kft. egyik tulajdonosa szerint a nemzeti légitársaságnak tőkére van szüksége, ezért elkerülhetetlen a privatizáció. A Napi Gazdaság információi szerint az egyébként magyar Aviation Solution hosszú távon magyar tulajdonban tartaná a Malévot, egy későbbi időpontban azonban lehetségesnek tartaná a csatlakozást valamelyik nagy légiszövetséghez. 

A Malév ex-vezére elmondta, hogy hosszú távon nem karcsúsítanák a légitársaságot, inkább szélesítenék a tevékenységet. A tervek szerint a jelenleginél is többet repülnének a meglévő és új desztinációkra, és ezek eredményeként a Malév a régió meghatározó légitársaságává válhatna - írja a Napi Gazdaság. 