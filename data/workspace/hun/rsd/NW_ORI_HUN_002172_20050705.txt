Luxuséttermek vezetik be a szervizdíjat

A vendéglátósok nagy része várhatóan nem vezeti be a szervizdíjat - értesült a Világgazdaság. A parlament tegnap megszavazta az ezzel kapcsolatos törvénymódosítást.

A hazai vendéglátók legfeljebb 10-15 százaléka, főleg a reprezentatív éttermek fogják bevezetni a szervizdíjat a Magyar Vendéglátók Ipartestülete (MVI) szerint. Az éttermek október elsejétől vezethetik be önkéntes alapon a díjat, amely áfaköteles és utána nyugdíjjárulékot kell fizetni.

Az MVI alelnöke, Thurzó Béláné szerint a törvénymódosítás számos kérdést vet fel. Nem világos például, hogy a nyugdíj-biztosítási járulék fizetésének kötelezettsége a dolgozókat vagy a vállalkozást terheli-e, a bruttó vagy a nettó díj 15 százalékát kell-e nyugdíjjárulékként befizetni, és azt sem lehet tudni, hogy egységes, 25 százalékos áfakulccsal kell-e a feltüntetett összeg után az áfát megfizetni, vagy az étel-ital fogyasztás arányában a hatályos 15 és 25 százalékának megfelelően. 

A kabinet eredetileg kötelezően akarta bevezetni a borravalóadót. Korábbi terveik szerint a felszolgálók között kiosztandó juttatás az szja mellett az egészségügyi hozzájárulás alapját is képezte volna. Az állam így 10-20 milliárd forintos plusz adóbevételre tett volna szert.

A borravalóval kapcsolatban világszerte eltérő a gyakorlat. Az USA-beli munkáltatók kötelesek számon tartani az alkalmazottaik által kapott borravalót, és azt az adóhatóságnak is jelenteniük kell. Nagy-Britanniában a munkaadók a hitelkártyával és csekkel fizetett borravalókat kötelesek összegezni, ezek után leróni a terheket, majd az alkalmazottak között szétosztani. Németországban és Ausztriában nem adóköteles a borravaló. A német kormány 2002-ben megszüntette a borravaló adóztatását, mert nem lehetett ellenőrizni az előírás betartását - írja a Világgazdaság.