A szlovák repterekért 100 milliárdot kínáltak

Értesülések szerint, mintegy 100 milliárd forintnak megfelelő pénzt ajánlott a pozsonyi és a kassai repülőtér 66 százalékos részesedéséért az Airport TwoOne konzorcium.

A szlovák kormány privatizációs bizottsága, a Flughafen Wien, a Raiffeisen Zentralbank és a kockázati tőkebefektető Penta Investment Ltd által alkotott "Airport TwoOne" konzorciumot választotta preferált ajánlattevőnek. 

Hivatalos döntés azonban csak január első felében születhet a két legfontosabb szlovák repülőtér, Pozsony és Kassa privatizációjáról - értesült a Reuters. A preferált konzorcium állítólag a legmagasabb árajánlatot, de messze nem a legelőnyösebb fejlesztési tervet fogalmazta meg. 

A Flughafen Wien jövőbeli növekedési terveit illetően kulcsfontosságú a döntés, a részvények 5,9 százalékos ugrással, 57,4 eurón zárták a tegnapi kereskedést Bécsben. 

A pozsonyi repülőtér a diszkont-légitársaságok, elsődlegesen a SkyEurope Airlines utasforgalmának bővülésével növekedett együtt idén, az első félévben közel félmillió utast szolgált ki. 

Kiszivárgó információk szerint a 66 százalékos részesedésért ajánlott vételár 14 milliárd szlovák korona, 100 milliárd forint.