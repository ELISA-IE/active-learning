Mádl kiköltözésére vár Sólyom

Egy építkezés elhúzódása miatt még nem tudott kiköltözni az államfői rezidenciából Mádl Ferenc volt köztárasági elnök. Ezért még Sólyom László jelenlegi államfő sem tudott beköltözni a Béla Király úti ingatlanba - írja a Népszabadság. 

A hivatali idő lejárta után is biztosít az állam lakhatást az államfőknek. Mádl Ferenc volt köztársasági elnöknek is vásárolt az állam n 120 millió forintért egy 160 négyzetméteres második emeleti lakást a Rózsadombon. A majdnem teljesen kész lakásba azonban még nem kötözhet be Mádl, mivel az érintett társasházra még egy emeletet húznak, és még tart az építkezés - írja a Népszabadság. 

A lap szerint Lamperth Mónika belügyminiszter Mádl Ferenccel - akinek védelmét még két és fél évig biztosítják - és Sólyom Lászlóval is konzultált biztonságukról. Végül úgy látták célszerűnek, ha a volt államfő a Béla király úti rezidencia lakója marad, amíg be nem költözhet új lakásába. Addig Sólyom László várakozni kényszerül, de már nem sokáig. Az építkezés ugyanis várhatóan decemberben befejeződik - írja a Népszabadság.