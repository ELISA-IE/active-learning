Gyengült a forgalom a tőzsdén

Alig érzékelhetően, de emelkedett a Budapesti Értéktőzsde részvényindexe. A BUX. 21 001,88 ponton zárt. A részvénypiac forgalma valamelyest csökkent, a vezető papírok viszont egy kivétellel erősödtek a megelőző napi záráshoz képest.  

A Budapesti Értéktőzsde részvényindexe, a BUX 1,32 pontos, 0,01 százalékos emelkedéssel 21 001,88 ponton zárt csütörtökön. A részvénypiac forgalma mérséklődött, 10,9 milliárd forintot tett ki; a vezető részvények a Mol kivételével erősödtek az előző napi záráshoz képest. A kis és közepes papírok indexe, a BUMIX 1,38 ponttal, 0,08 százalékkal 1.785,83 pontra emelkedett.

A kereskedést bizonytalanság jellemezte, az index iránya napközben többször is megfordult, de csak szűk sávban ingadozott. Az előző napi visszaesés után a befektetők tanácstalanok voltak; ráadásul elmaradtak a nagy intézményi megbízások, amelyek irányt adhattak volna a piacnak. Ha a következő két-három napban nem lesznek újabb vásárlások, akkor a piac várhatóan lefelé indul a mostani magas szintről. 