Ötszáz pontot zuhant a BUX

A Budapesti Értéktőzsde részvényindexe, 2,2 százalékos csökkenéssel, 21 875,49 ponton zárt hétfőn. Szakértők szerint nem profitrealizálás történt, hanem véget ért az eddigi emelkedési hullám.

A BUX 493,09 pontos esés után 21 875,49 ponton zárt hétfőn. A részvénypiac forgalma 20,62 milliárd forint volt, a vezető részvények a Magyar Telekom kivételével gyengültek a pénteki záráshoz képest. A kisebb papírok indexe, a BUMIX 3,65 ponttal, 0,21 százalékkal, 1.766,39 pontra csökkent.

Horváth Zoltán, a CIB Bank üzletkötője szerint nem nyereség realizálás történt, inkább az látszott a piacon, hogy véget ért a nagy emelkedés. Viszonylag nagy forgalom mellett a vezető papírok többségének esett az ára. 

Főleg az OTP-nél és a Molnál volt érdemi visszaesés, mint ahogy a legnagyobb emelkedést is ez a két papír érte el az utóbbi időszakban. A kereskedő hozzátette: több elemző már arra figyelmeztet, hogy a Mol esetében nem reális a mostani magas árfolyam, ez csak akkor lenne tartható, ha a nemzetközi környezet tartósan a társaság számára kedvezően alakulna.

A Mol ára 755 forinttal, 3,19 százalékkal 22.900 forintra esett vissza, az olajrészvényre 6,06 milliárd forint értékben kötöttek üzleteket. Az OTP-papírok ára 302 forinttal, 3,85 százalékkal 7.550 forintra csökkent, forgalmuk 10,67 milliárd forint volt. A Richter-részvényekkel csaknem egymilliárd forint értékben kereskedtek, árfolyamuk 95 forinttal, 0,28 százalékkal 33.700 forintra csökkent. Magas forgalmuk volt a BorsodChem-papíroknak, 1,36 milliárd forint értékben forogtak, árfolyamuk pedig a piac esésével szemben stabil maradt, a 2.500 forintos záróáruk 4 forinttal volt magasabb a péntekinél.