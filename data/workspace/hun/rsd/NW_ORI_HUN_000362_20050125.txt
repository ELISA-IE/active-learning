APEH: Közösségi érdekek ellen hatna az inkasszó korlátozása

Az elmúlt esztendőben az Adó- és Pénzügyi Ellenőrzési Hivatal (APEH) mintegy 210 ezer inkasszót bocsátott ki, közel 500 milliárd forintra, és ennek eredményeként mintegy 76,5 milliárd forint folyt be. Az adóhivatal a helyettes ombudsman inkasszóval szembeni kifogásaira válaszolva közölte: a késedelmesen fizetett adót a törvényeknek megfelelően, a tisztességes adózók érdekében be kell hajtani.

Az adózók többsége idejében és rendben fizeti meg az adóját, vannak azonban olyan adózók, akik a társadalom közös költségeinek fedezetét biztosító adókat nem vagy késedelmesen fizetik: ezt a törvényeknek megfelelően, a tisztességes adózók érdekében be kell hajtani - áll az APEH közleményében.

Az Adó- és Pénzügyi Ellenőrzési Hivatal a bírósági végrehajtásról és az adózás rendjéről szóló törvények alapján végzi az adótartozások beszedését, a törvények pedig kiemelt helyen határozzák meg az adóhatóság inkasszálási (azonnali beszedési megbízási) lehetőségét, az APEH szerint. Takács Albert helyettes ombudsman az inkasszó jogosultságáról készített vizsgálatában az állami adóhatóságra elmarasztaló megállapítást nem tett, felvetett kifogásai az adóhatóság gyakorlatában nem fordultak elő - áll a közleményben.

Az adózók által bevallott, illetve az adóhatóság által jogerős határozatban megállapított tartozásokat az állami adóhatóságnak be kell szednie, a nemzetközi adóigazgatási gyakorlatban (akár az Egyesült Államok, akár az Európai Unió államait nézve) az inkasszó a köztartozások behajtásában ismert eljárás, közölte az adóhivatal.

Az APEH álláspontja szerint az állami adóhatóság az intézményt jelenleg törvényesen alkalmazza, ennek mellőzésére a jogszabályok módosítása vagy az Alkotmánybíróság erre irányuló döntése alapján kerülhet sor. Ez azonban az adóhivatal végrehajtási jogának lényeges korlátozása lenne, és a közösségi érdekek ellen hatna, áll a közleményben.