Fazio belebukott a bankcsatába

Lemondott tisztségéről Antonio Fazio, az olasz jegybank elnöke. A Banca d'Italia vezetője azzal okozott botrányt, hogy egy olasz bank javára nem engedélyezett egy akvizíciót a holland ABN Amrónak. Később kiderült, hogy az olasz bank könyvelését akarta tisztára mosni ilyen módon. Nyár óta Berlusconi kormánya folyamatosan megalázta Faziót - írja a Népszabadság.

Lemondott tisztségéről az olasz jegybank elnöke. Antonio Fazio, aki fegyelmezetten vezényelte végig országa eurózóna-csatlakozását, 1993. óta állt a Banca d'Italia élén. A jegybankvezér azonban súlyos botrányba keveredett a nyáron és mostanra, mind Silvio Berlusconi olasz miniszterelnök, mind az Európai Központi Bank elnöke szabadulni akart tőle. Fazio megelőzve azt, hogy a kormány menessze, maga mondott le tisztéről.

Fazióról nyáron derült ki, hogy az Antonvenetáért folytatott csatában az itáliai kérőt, a Banca Popolarét favorizálta - ma már tudjuk, mindhiába - a holland ABN Amróval szemben. Ez ellentmond az európai versenyszellemnek. Úgy tűnik azonban, hogy Faziónak túl szoros kapcsolatai voltak a Gianpiero Fiorani kezében lévő Popoláréval. Rögzítették azt a telefonhívást, amelyben Fiorani megköszönte Faziónak, hogy a javára döntött. Ugyanakkor Fazio ajándékokat is elfogadott a banktulajdonostól, mintegy 30 000 euró értékben.

A múlt héten aztán tovább szorult a hurok a vádakat folyamatosan visszautasító Fazio nyaka körül. Fioranit - aki 70 millió eurót mentett külföldre, kifosztotta a bank ügyfeleinek számláját, s meglopta még a halott számlatulajdonosokat is - letartóztatták csalás, bűnszervezkedés vádjával. Az ügyészség szintén a múlt héten szivárogtatta ki, hogy Fazio ellen bennfentes kereskedelem gyanúja miatt is nyomozás indult - írja a Népszabadság. A jegybankelnök után Brüsszelben is vizsgálódnak az európai versenyjog megsértése miatt.

Nyár óta Berlusconi kormánya folyamatosan megalázta Faziót. Visszahívták Washingtonból, a Nemzetközi Valutaalap (IMF) közgyűléséről. A jegybankelnök kártékonyságára utalt a minap egyébként Alberto Buffa de Perrero, a Standard and Poor's nemzetközi hitelminősítő elemzője is.