Változást akarnak az MSZP hívei

Az MSZP honlapján található szavazás szerint elégedetlenek pártjukkal a szocialista szimpatizánsok. A legtöbben, a látogatók 65 százaléka az "Itt az ideje a változásnak" válaszra kattintott. A pártra leginkább kedvező választ csak a szavazók 11 százaléka választotta. Február közepétől csütörtök kora délutánig 3670-en voksoltak.

A szocialista párt honlapján az MSZP 15. születésnapja alkalmából megkérdezték az oldalra látogatókat, hogy mi a véleményük a pártról. A válaszokból az derül ki, hogy az mszp.hu-ra látogatók nagy többsége változásokat akar, elégedetlen a párt elmúlt 15 évben nyújtott teljesítményével.

Az internetes szavazáson részt vevők közel 65 százaléka ugyanis az "Itt az ideje a változásnak" válaszra kattintott. Erre a kérdésre az MSZP webszerkesztőségének tájákoztatása szerint február közepétől csütörtök délutánig 2372-en szavaztak.

Mintegy 25 százalék, 908 látogató voksolt arra, hogy "Akadtak hibák, de most van lehetőség ezek javítására". A pártra leginkább hízelgő választ: "Mindent összevetve az országot előrevivő, sikeres 15 év volt" csak a szavazók nem egészen 11 százaléka, 390 ember jelölte meg.

Az [origo] cikkének megjelenése után nem sokkal a honlapon lecserélték a szavazást, így az már nem érhető el.