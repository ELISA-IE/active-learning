Több tucat halott egy indiai buszbalesetben

 

Feltehetően legalább ötvenöt ember vesztette életét, amikor egy csatornába zuhant egy autóbusz az India déli részén fekvő Karnataka államban hétfőre virradó éjszaka. A balesetnek eddig hét túlélőjét találták meg, de a mentőalakulatok attól tartanak, hogy a busz összes többi utasa megfulladt az éjszakai balesetben. 

A baleset az állam fővárosától, Bangalore-tól 500 kilométerre északra-nyugatra történt. A rendőrség szerint a buszvezető elvesztette az uralmát egy kanyarban a jármű felett, ami belezuhant az Almatti víztározó egyik mély leeresztő csatornájába. A hatóságok azonnal leállították a csatorna vízutánpótlását, hogy így segítsék a mentést.