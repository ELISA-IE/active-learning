Tovább maradnak a magyarok Afganisztánban

Majdnem hét hónapig lesznek Afganisztánban azok a magyar békefenntartók, akik tavaly július végén féléves mandátummal érkeztek Kabulba. A katonák ráadásul a vártnál kevesebb szabadságot kaptak - írja a Népszabadság.

A féléves mandátummal induló magyar század július végén érkezett Kabulba. A védelmi tárca honlapján található beszámoló szerint augusztus 5-e óta járőröznek Afganisztánban. A honlapon az áll, hogy a katonák szolgálata február 10-ig tart, de a Népszabadság értesülései szerint leghamarabb február 22-én indulhatnak haza. A katonák ráadásul úgy maradnak hosszabb ideig, hogy bár huszonegy nap szabadságra számítottak, végül csak tíz napot kaptak.

Egy nemzetközi tapasztalatokon alapuló pszichológiai felmérés szerint hadműveleti területen - ahová Afganisztán is sorolható - már a féléves szolgálat is sok, mert az ötödik hónapban jelentősen romlik a feladatok végrehajtásának hatásfoka, zuhan a katonák munka- és harci morálja, a hatodik hónapban pedig már a hazatérés körül járnak a gondolataik. 

Bocskai István, a védelmi tárca kommunikációs igazgatója szerint a katonáknak a tényleges műveletben való részvétele nem haladja meg a hat hónapot.