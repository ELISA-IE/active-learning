Rákkeltő anyagot találtak bébiételekben

Német terméktesztelő csoportok rákkeltő vegyi anyagot találtak befőttesüvegbe csomagolt bébiételekben, mely az üvegek kupakjából került az ételekbe. A bébiételek közül több Magyarországon is kapható. A fogyasztóvédők szerint a kérdéses anyag emberre nézve nem rákkeltő. 

Egy népszerű német tesztmagazin, a Stiftung Warentest munkatársai tizennyolc bébiételt választottak ki tesztelésre, melyek közül tizenhárom tartalmazta, eltérő mértékben, a 2-etilhexansav nevű anyagot - írja a Népszabadság. A vizsgált márkák közül Magyarországon is kaphatók a Bebivita és a Hipp termékei.

A tesztelők az élelmiszer-csomagolások károsanyag-tartalmát vizsgálták. A 2-etilhexansav nevű anyag az üvegek fémkupakjának műanyag tömítéséből származik. Egy további vizsgálatban a tizennyolcból három termékben találták meg a semicarbazid nevű anyagot, mely állatkísérletekben erősen rákkeltőnek és a termékenységet rombolónak bizonyult. A semicarbazidos bébiételek az Alete, illetve a Martin Eyers biotermékei voltak. 

A Stiftung Warentest magazin eredményeire reagálva a német Különleges célú élelmiszerek Termelőinek szövetsége (Diatverband) közleményt adott ki. Ebben közölték, hogy a fogyasztóvédelmi miniszter élelmiszerbiztonsági tanácsadói a semicarbazidot ártalmatlannak tartják. A bébiétel-gyártók elővigyázatosságból új csomagolás használatára kezdtek átállni annak ellenére, hogy az összes jelenleg a piacon elérhető bébiételüveg korlátozás nélkül felhasználható - tudatja a közlemény. 

Siklósi Máté, a Fogyasztóvédelmi Főfelügyelőség helyettes szóvivője szerint a semicarbazid nevű anyag "emberi életre nézve semmilyen szinten nem rákkeltő". Siklósi szerint a semicarbazid csak nagyon magas dózisban végzett vizsgálat után bizonyult veszélyesnek, akkor is csak állatokra. Az etilhexansav "bizonyos laboratóriumok szerint igen, mások szerint nem rákkeltő" - mondta Siklósi. Az EU-s élelmiszerbiztonsági szabályok szerint az erilhexansavat jelenleg nem tartják számon veszélyes anyagként. 

A főfelügyelőség idén decemberben tervezi a bébiételek vizsgálatát, de nem célirányosan a csomagolásokat ellenőrzik. A terveken csak akkor változtatunk, ha komoly probléma merül fel - mondta Siklósi. 

A legnagyobb bébiételgyártó cég, a Hipp Kft. ügyvezetője, Bódi Csaba szerint félreértés, hogy a Hipp termékek tartalmaznának semicarbazidot, az pedig nincs bizonyítva, hogy a 2-etilhexansav nevű anyag rákkeltő lenne. 