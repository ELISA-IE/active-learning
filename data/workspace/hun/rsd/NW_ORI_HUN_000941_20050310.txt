Pesten a legsúlyosabb az influenzajárvány

A héten a másfélszeresére nőtt az influenzások száma, hatvanezren lettek betegek. A betegek hetven százaléka gyermek és fiatal felnőtt. Hét megyében rendeltek el látogatási tilalmat a kórházakban. A legtöbb megbetegedés Pest, Győr-Moson-Sopron és Komárom-Esztergom megyében történt az ÁNTSZ tájékoztatása szerint. 

A közepes méretű influenzajárványként meghatározott megbetegedési hullám Magyarország keleti megyéi felé terjed. Az elmúlt héten hatvanezren fordultak orvoshoz influenzaszerű tünetekkel, ami másfélszerese az egy héttel korábbi negyvenezer betegnek. A betegek csaknem harminc százaléka gyermek, és 41 százaléka fiatal felnőtt. A legtöbb megbetegedést Pest megyében regisztrálták - tudta meg az [origo] az ÁNTSZ-től. 

A betegség a legintenzívebben Heves megyében terjedt, ahol az orvoshoz fordulók száma az előző hetihez képest több mint a háromszorosára nőtt. Gyors volt a terjedés Csongrád, Hajdú-Bihar, Nógrád, Somogy és Zala megyében is, az előző héthez viszonyítva ezeken a területeken több mint kétszer annyi beteg fordult háziorvoshoz influenzaszerű tünetekkel. Budapesten az influenzaszerű esetek száma a negyedével nőtt az előző hetihez képest. 

Eddig hét megyében rendeltek el látogatási tilalmat a kórházakban: Baranya, Fejér, Komárom-Esztergom, Nógrád, Tolna, Vas és Veszprém megyében. Ezenkívül egyes kórházakban is érvényben van a látogatási tilalom. 

Az idősebbeknek mindössze 7 százaléka kapta el az influenzát. Az orvosok szerint leginkább őket fenyegeti szövődményként a pneumococcus nevű baktérium, ami a háziorvosok szerint főleg alsó légúti megbetegedéseket okoz, tehát zömében tüdőgyulladást, de ez a betegség is inkább a legyengült és az idős betegekre jellemző, olyanokra, akiknek egyébként is gyenge az immunrendszere.

Bujdosó László országos tiszti főorvos felhívta a figyelmet, hogy még mindig nem késő influenza-védőoltást kérni a háziorvostól. Elmondta, korábban mintegy 1,3 millió darab védőoltást rendeltek meg, s ebből egymillió adagot használtak már fel. 

Az ÁNTSZ meghatározása szerint az "influenzaszerű megbetegedés" hirtelen kezdődő, magas lázzal, fej- és torokfájással, köhögéssel, izomfájdalommal jár. Ezt csak akkor nevezik hivatalosan is influenzának, ha laboratóriumi vizsgálattal igazolták, hogy a tüneteket influenzavírus okozta. 