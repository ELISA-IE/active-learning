Milliós kártérítést fizethet az Ikea

Évek óta húzódó ügyre került pont csütörtökön: a Fővárosi Ítélőtáblán másodfokon is kártérítésre ítélték az Ikeát, Örs vezér téri áruházának 2002-es bővítésekor okozott kényelmetlenségek miatt. Az áruházat egyenként 150 ezer forint megfizetésére kötelezték 14 környékbeli lakónak - írja a Blikk.

A Fővárosi Ítélőtábla elutasította az Ikea fellebbezését, és több millió forintos kártérítés megfizetésére ítélte az áruházláncot csütörtökön. Az Ikea ellen az Örs vezér téri áruházának közelében álló társasházak 14 lakója adott be keresetet, mivel az áruház 2002-es bővítésekor elviselhetetlen zajt és kényelmetlenséget okoztak az éjszakai munkálatok. Ezt a bíróság által kirendelt szakértők is megerősítették. Az áruházláncnak így fejenként 150 ezer forintot kell fizetnie a lakóknak. A Fővárosi Ítélőtábla csütörtöki döntésével az első fokon eljáró bíróság 2005 márciusi ítéletét hagyta helyben - írja a Blikk.