Ismeretlen betegség pusztít Kanadában

Tizenhatan haltak meg abban a rejtélyes betegségben, ami egy kanadai idősek otthonában ütötte fel a fejét. A betegség 88 embert fertőzött meg. A kanadai egészségügyi hatóságok egyelőre nem tudták azonosítani a betegséget, azt viszont kizárták, hogy madárinfluenzáról, vagy atípusos tüdőgyulladásról lenne szó.

Újabb hat ember halt meg abban a rejtélyes légzőszervi megbetegedésben, ami egy torontói öregek otthonában ütötte fel a fejét, így az áldozatok száma tizenhatra emelkedett - írja kanadai egészségügyi hatóságokra hivatkozva a CNN.

A betegség miatt eddig 39 idős embert szállítottak kórházba, a kór pedig összesen 88 embert fertőzött meg, köztük a Seven Oaks Home for the Aged nevű intézmény lakóit, alkalmazottait, valamint a látogatókat. 

Az egészségügyi hatóságok egyelőre nem tudták kimutatni a vírus eredetét, de a szakemberek kizárják, hogy madárinfluenzáról, atípusos tüdőgyulladásról (SARS) vagy légionárius megbetegedésről lenne szó. A rejtélyes kór egyelőre csak a nyugdíjasotthonban bukkant fel.

A hatóságok attól tartanak, hogy a vírus a SARS-hoz hasonló pusztítást okozhat: az atípusos tüdőgyulladás 2003 tavaszán 44 áldozatot követelt Torontóban. A betegség világszerte 8 ezer embert fertőzött meg, 774-en pedig bele is haltak.