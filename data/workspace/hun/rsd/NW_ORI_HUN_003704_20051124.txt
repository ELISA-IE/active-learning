Kevés magyarnak van meleg barátja

Négy közép-európai ország közül Magyarországon a legalacsonyabb azoknak az aránya - mindössze 8 százalék -, akiknek van homoszexuális ismerőse - áll a TÁRKI felmérésében. A lengyelek, szlovákok és csehek körében ez az arány jóval magasabb. A melegek házasodását és gyerekvállalását ugyanakkor a magyarok nem tiltanák jobban, mint a többi ország lakói. 

Négy közép-európai ország közül Magyarországon a legalacsonyabb azok aránya, akiknek van homoszexuális ismerőse - derül ki a TÁRKI kutatásából, melyet októberben végeztek el. Magyarországon a megkérdezettek 8 százaléka nyilatkozott úgy, hogy van meleg ismerőse. A lengyelek 14 százalékának, a szlovákok 30 százalékának, a csehek 43 százalékának vannak homoszexuális ismerősei. Az arányokat valószínűleg befolyásolja a melegek aránya, a meleg lét vállalhatósága, illetve az is, hogy mennyire számít különlegességnek a homoszexualitás az adott társadalomban - olvasható a kutatásban.

A melegek családalapításával kapcsolatban ugyanakkor nem mutatkozik ekkora különbség a négy ország között. Mind a négy országban a leglazább családformát, az élettársi viszonyt tolerálják a leginkább. Magyarországon a megkérdezettek 36 százaléka válaszolt úgy, hogy elfogadhatónak tartja az élettársi kapcsolatot, 25 százalék engedné meg a házasodást is a melegeknek. Csehországban  kiugróan magas a tolerancia szintje, a válaszolók csaknem kétharmada elfogadhatónak tartja az élettársi, és valamivel több mint minden harmadik megkérdezett a házassági kapcsolatot is. 

Azt ugyanakkor a csehek, a lengyelek és a szlovákok is sokkal kevésbé tolerálják, hogy a homoszexuálisok gyereket fogadjanak örökbe, mint a melegek közötti házasságot vagy az élettársi kapcsolatot. A magyarok az örökbefogadást nem tiltanák jobban, mint a házasságot, a megkérdezettek 26 százaléka egyetértene azzal, hogy a melegek gyereket fogadhassanak örökbe.