Radikálisabb fellépést ígérnek a házfoglalók

Pénteken visszament a bútorokért a Centrum Csoport abba az erzsébetvárosi házba, amelyet október elején foglaltak el. Az évek óta üresen álló épületet szociális és kulturális célokra szerették volna használni, de a rendőrség már a foglalás másnapján távozásra bírta őket. Az önkormányzat ígérete ellenére nem tárgyalt érdemben a házfoglalókkal. A centrumosok most kijelentették: ha a kerületi hivatal folyamatosan elutasítja őket, radikálisabb eszközökhöz nyúlnak.

Visszaengedték a házfoglalókat a Kazinczy utca 41. szám alatti épületbe pénteken, hogy kihozhassák az otthagyott bútorokat, műalkotásokat és használati tárgyakat. A Centrum Csoport október elsején, szombaton foglalta el a három éve üresen álló épületet, hogy ott squatot  - kulturális és szociális célokat szolgáló nyitott házat - hozzon létre.

Elveszett a kulcs

"Ha előbb tudok a dologról, szerzek egy teherautót a bútorok szállításához" - mondta Hont András önkormányzati képviselő pénteken a Kazinczy utca előtt ácsorgó házfoglalóknak, akik a bejutásra vártak. A kapun lógó lakat egyetlen kulcsát elvesztették a rendőrök, így csak egy hatalmas csípőfogó segítségével lehetett végül kinyitni az ajtót. Az aktivisták személyi igazolványuk bemutatása után léphettek be újra abba az épületbe, ahol egy hónappal ezelőtt 28 órás ottlétük alatt létrehoztak három galériát, egy kávézót, egy ingyenes ruhaboltot és egy lakórészt.

A belépőket hatalmas, falra festett squat-jel fogadja: körben villám. Az októberben gondosan kitakarított udvar a hetekig tartó újbóli elhanyagoltság ellenére sokkal tisztább, mint a házfoglalás előtt. Az épületben táblák segítik az eligazodást. Az infoshopnak kinevezett helyiséget plakátok és egy szórólapokkal teli könyvespolc tölti ki. Az aktivisták mindenütt kanapékat, asztalokat, székeket helyeztek el, a büfében egy pulton.tányérok, bögrék, különféle élemiszerek állnak.

Pulóverek és macskakoponya

Az ingyenes ruhaboltként szolgáló szobát messziről megismerni az ajtajára kötözött, XXL-es méretű, barackszín harisnyakötőről, de akad hálóing, bőr miniruha, pulóverek, sapka is, még egy elfüggönyözhető próbafülkének is maradt hely. A vetítőeremben piros vászonnal letakart padokat helyeztek el, és kirakták az ablakpárkányra a házban talált döglött macska koponyáját. Egy másik szobát pihenéshez rendeztek be matracokkal, hálózsákokkal, takarókkal. "A szabadság szüli a rendet" - olvasható óriási betűkkel a falon.

A bútorokat az udvar közepére hordták az aktivisták, onnak autók fogják egy raktárba szállítani őket. A cipekedésbe Hont is besegített, de az önkormányzat egyébként nem állt a házfoglalók mellé; Demeter Tamás ígérete ellenére nem tárgyalt érdemben a Centrum Csoporttal. Arra hivatkozott, hogy akciójuk nem volt jogszerű, az aktivisták helyett ezért civil szervezetek vették fel újra a kapcsolatot az önkormányzattal.

Radikalizálódni fogunk

"Bürokratikus kukacoskodás megy ebben az ügyben az önkormányzatnmál" - mondta az [origo]-nak Hont András, majd hozzátette, hogy a hivatalnak mindig is problémát jelentett minden, ami vonzza a fiatalokat, mivel féltik a környék békéjét.

 "November 10-én jár le a határidő, az önkormányzatnak addig kell válaszolnia a civil szervezetek beadványára. Most megpróbálunk valamilyen reakciót kicsikarni az önkormányzatból, mondjanak igent vagy nemet" - közölte az [origo]-val az egyik aktivista. "Ha folyamatos elnyomással talákozunk, radikalizálódni fogunk" - ígéri a Centrum Csoport.