Papírok nélkül repültek a magyar kisgépek pilótái

A Horvátországban szerencsésen földet ért hat magyar kisrepülőgép pilótája közül összesen egy tudta felmutatni az összes olyan igazolványt, mely elengedhetetlen a szabályos repüléshez. A két lezuhant repülőgép pilótájának volt érvényes repülési engedélye. A horvátországi Brac szigetére tartó nyolc kisgép pénteken került viharba, két gép lezuhant, négy ember életét vesztette.

A Horvátországban múlt hét végén szerencsésen földet ért hat magyar kisrepülőgép közül összesen egynek a pilótája tudta felmutatni a horvát hatóságoknak az összes olyan igazolványt, melyek elengedhetetlenek a szabályos légiközlekedéshez - tudtuk meg a Magyar Polgári Légiközlekedési Hatóság szóvivőjétől, Bajkó Erikától. A pilótának egyrészt rendelkeznie kell érvényes jogosítvánnyal, úgynevezett szakszolgálati engedéllyel, valamint a gépnek is érvényes forgalmijának kell lennie. A helyszínen pedig csak egy pilótánál volt meg az összes papír, a többieknek haza kell utazniuk értük, mert valamelyik irat nem volt meg. Ezeknek az iratoknak azonban a pilótáknál kell lenniük, tehát ha később meg is lesznek, már azzal is szabálytalanságot követtek el, hogy nem tartották őket maguknál a repülés ideje alatt. Az már biztos, hogy a két lezuhant repülőgép pilótájának volt érvényes szakszolgálati engedélye.Azt az egy gépet, melynek a papírjaival - és a pilótája engedélyével is - minden rendben volt, már haza is hozták, a másik ötnek azonban Horvátországban kell maradnia addig, amíg a pilóták nem állnak elő az összes irattal, illetve más pilóta is hazahozhatja őket, ha a gép engedélyei rendben vannak - mondta a légiközlekedési hatóság szóvivője. Ha kiderül, hogy a gépeket pénteken vezető pilótáknak nem volt érvényes szakszolgálati engedélyük, rendőrségi eljárás indul ellenül a légiközlekedés veszélyeztetése miatt. A repülés kezdetekor nem ellenőrzik a pilóta szakszolgálati engedélyét, annak hiányára, vagy lejártára csak akkor derül fény, ha valamelyik repülőtéren hatósági ellenőrzést tartanak, vagy baleset során - mondta az [origo]-nak a Magyar Polgári Légiközlekedési Hatóság szóvivője. A repülés tervezett útvonalát írásban be kell nyújtani a repülés bejelentési központnak, de az ő hozzájárulásukat sem kell kérni.

A horvátországi Brac szigetére tartó nyolc magyar kisgép pénteken került viharba Horvátországban, két gép lezuhant, négy ember életét vesztette. A másik hat gépnek sikerült szerencsésen földet érnie. Az egyik szerencsétlenül járt gép roncsait még pénteken megtalálták, a másik után két napig kutattak, míg vasárnap délelőtt annak a roncsait is meglelték a horvát hatóságok. Egyelőre vizsgálják, hogy a második magyar gép katasztrófája milyen körülmények között történt, erre vonatkozóan egyelőre semmit nem közöltek. Az első magyar gép Split előtt zivatarfelhőhöz érkezett, és még péntek este a hegyek között fáknak ütközött és felrobbant. A fedélzeten tartózkodó két férfi életét vesztette. A második gép katasztrófája valószínűleg szinte azonos időben, ugyancsak péntek este történt.

Az útnak induló pilótáknak kötelező a várható időjárási körülményekről információt kérni, ez ebben az esetben is megtörtént. A hatóságok úgy tudják, hogy a pilótákat arról értesítették, hogy "nem kedvező" az időjárás abban a térségben, ahová tartanak, de ennek ellenére elindult a nyolc gépből álló kötelék. Felmerült az is, hogy a magyarok nem tudtak jól angolul, ezért nem tudtak beszélni a horvát irányítókkal, a légiközlekedési hatóság szóvivője azonban úgy tudja, hogy az érintett magyarok közül többen is jól beszélnek angolul, másrészt a pilótavizsga része, hogy angolul tudjanak beszélni az irányítókkal. A beszélgetést rögzítik, így erre a vizsgálat során majd fény derül.Az épségben földet ért gépeken volt többek között Fa Nándor, aki vitorlásával körbeutazta a Földet, valamint Bajusz Huba szegedi plasztikai sebész is. A sebész a Délmagyarország című lap érdeklődésére közölte, nem mondhat semmit, mert nem szeretné befolyásolni a vizsgálat menetét, de hazaérkezése után nyilatkozik. Kedden megjelent a sajtóban Fa Nándor beszámolója a horvát repülés során történtekről, később azonban cáfolta, hogy bárkinek is nyilatkozott volna. "Senkinek semmit nem nyilatkoztam, ezt valaki kalóz módra helyezte fel vagy félreértelmezte, de semmit nem mondtam utunkkal kapcsolatban a hivatalos sajtónak" - mondta az MTI-nek a Föld körüli vitorlásútjairól híressé vált sportoló. "Az úttal kapcsolatban csak annyit nyilatkoztam, hogy mi biztonságban végigrepültünk és semmiről sem tudtunk" - tette hozzá.