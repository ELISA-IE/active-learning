Letiltotta a nyugati zenét az iráni elnök

Arra utasította a rádiókat és a tévéket az iráni államfő, hogy ne sugározzanak nyugati zenét, a filmeseket pedig, hogy kerüljék "az erőszakot és a dekadenciát". Mahmúd Ahmadinezsád ezzel a lépésével véget vetett elődje, Mohamed Hatami által kissé liberalizált kultúrpolitikának.

Mahmúd Ahmadinezsád iráni elnök utasította az állami televíziót és rádiót: ne sugározzanak "dekadens" nyugati zenét, támogassák inkább a nemzeti, illetve az iszlám forradalmat idéző zeneműveket. "A rádiónak és a televíziónak a jövőben el kell kerülnie a nyugati dekadens zene népszerűsítését, inkább a nemzeti és hagyományos zenét kell előtérbe helyeznie, csakúgy, mint a relaxáló, valamint a forradalom időszakát idéző zenét" - rendelte el az államfő, aki egyben a Kulturális Forradalom Legfelsőbb Tanácsának is elnöke. Ahmadinezsád szerint a rádiónak és a televíziónak tiszteletben kell tartania a tanács döntéseit.

A hivatalos média gyakran sugároz pihentető zeneként hagyományos zeneműveket, illetve Richard Clayderman zongoraművész számait. Modernebb műfajokat, így hiphop- és technózenét is alkalmaznak ugyanakkor több műsor kísérőzenéjeként. 

Az elnök utasítást adott továbbá arra, hogy "az erőszakot és a dekadenciát" ki kell iktatni a filmiparból. Mohammed Hoszein Szafar-Harandi kulturális és vallásügyi miniszter a mozi területén léptetett életbe korlátozásokat. "A nép vallását és kultúráját sértő, valamint a dekadens és ostoba filmeket be kell tiltani" - jelentette ki a miniszter az iráni Isna diákhírügynökség jelentése szerint.

Mohamed Hatami előző államfő, két elnöki megbízatása alatt a kormány liberális kultúrpolitikát folytatott, külföldi filmeket is vetítettek a mozikban és az állami televízióban. A kilencvenes évek közepén bevezetett tilalom ellenére, számos iráni néz műholdas televíziókat is. 

Az iszlám forradalom "értékeinek" helyreállítását és a "koráni kultúra" propagálását hirdető Madmúd Ahmadinezsádot júniusban választották elnökké. A keményvonalasnak tekintett elnök azóta többször okozott nemzetközi bonyodalmat, legutóbb, amikor kétségbe vonta a holokauszt megtörténtét.