Nem készülhet már lista a biztosítási csalókról

Minden évben több százmilliós kárt okoznak a biztosítóknak azok, akik kitalált balesetek és poggyászkárok után fizettetnek kártérítést. Korábban a társaságok nyilvántarthatták azokat a gyanús ügyfeleket, akik például egy hónap alatt háromszor vesztették el a csomagjaikat. Egy ombudsmani állásfoglalást követő törvénymódosítás után erre már nincs lehetőségük. Péterfalvi Attlia adatvédelmi biztos szerint túl nagy volt a biztosítók felhatalmazása a személyes adatok továbbítására.

A biztosítók szerint minden évben több százmilliós kárt okoznak azok, akik kitalált balesetek és poggyászkárok után fizettetnek ki pénzt a társaságokkal. Mások több helyen is biztosítattják ugyanazt a vagyontárgyat, ami később eltűnik vagy megsérül. Korábban nyilvántartották azokat az ügyfeleket, akiket feltűnően gyakran loptak meg, vagy szenvedtek balesetet. Egy Péterfalvi Attila adatvédelmi biztos állásfoglalását követő törvénymódosítás után erre már nincs lehetőségük. Most a biztosítók csak az adattulajdonos engedélyével vehetnek valakit nyilvántartásba.

Trunkó Barnabás, a Magyar Biztosítók Szövetségének főtitkára az [origo]-nak elmondta, hogy mivel Európában nálunk van az egyik legszigorúbb adatvédelmi törvény, nem lepte meg őket a szigorítás. Nem örülnek neki, mert a nyilvántartással a csalások 60-70 százaléka megelőzhető lenne. Magyarországon leggyakrabban a gépjármű és a poggyászbiztosításokkal élnek vissza. "Baleseteket kreálnak, és bejelentenek olyan poggyászkárokat, melyek nem történtek meg" - fogalmazott Trunkó Barnabás. 

A korábbi nyilvántartás lehetővé tette, hogy a társaságok kiszűrjék azokat, akik például rövid időn belül többször veszítik el a csomagjaikat. "Ha valaki utazik, és egyszer elveszíti a poggyászát, az természetes, ha másodszor, az pech, ha harmadszor, az már gyanús. Különösen egy hónapon belül" - meséli tapasztalatait a főtitkár. Szintén a nyilvántartás segítségével akadályozták meg, hogy valaki azonos kárt több különböző biztosítónál is bejelentsen. Trunkó Barnabás bízik benne, hogy találnak egy, az adatvédelmi törvénynek is megfelelő, és a biztosítóknak is elfogadható megoldást, mert addig a csalók által okozott károk költségeit a többi biztosítottaknak kell vállania.

Péterfalvi Attila, adatvédelmi biztos úgy véli, hogy korábban túl általános volt a biztosítók felhatalmazása a személyes adatok továbbítására. Az ombudsman szerint, mivel nincs olyan tilalom, mely szerint többször nem lehet biztosítani egy vagyontárgyat, önmagában az a tény, hogy valaki több helyen biztosítja valamely értékét, nem törvényellenes. "Ebben a biztosítók nem kutakodhatnak" - állítja. Ha bűncselekmény történik, a rendőrség nyomozhat. Péterfalvi Attila elmondta, hogy a biztosítók eddig nem írtak egyetlen konkrét javaslatot sem, hogy mit szeretnének megváltoztatni a szabályozáson. "Csak visszasírják a múltat. Ha változtatni szeretnének, javasolniuk kell valamit"- fogalmazott.