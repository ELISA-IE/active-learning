Egy iraki várost ostromolnak az amerikaiak

Egy iraki város visszafoglalásába kezdtek a szövetségesek. A bombázások után házról-házra járva fésülik át az utcákat a katonák. Ehhez hasonló nagyszabású akcióra idén még nem volt példa. 

Amerikai és iraki erők hatalmas támadást indítottak az észak-iraki Talafar városa ellen, hogy visszafoglalják a felkelőktől. Az amerikaiak szerint ez a 200 ezres város az egyik felvonulási állomása a Szíriából Irakba érkező külföldi harcosoknak. 

A csapatok házról-házra járnak, és átfésülik az utcákat - tudósított az AP hírügynökség. A város egyik részéből pedig fegyverropogást lehetett hallani. A szövetségesek az elmúlt hetekben légicsapásokkal és bombázásokkal készítették elő a terepet, miután arra kérték a civil lakosságot, hogy hagyják el a városukat.

Ez a legnagyobb katonai akció Fallúdzsa tavalyi ostroma óta. Az amerikai csapatok tavaly elűzték a városból a lázadókat, de miután visszavonták őket, a felkelők visszatértek.