Jégtorlaszok alakultak ki a Felső-Tiszán

Több településnél feltorlódott a jég a Felső-Tiszán, ami árvízveszélyt okozhat. Tokajnál mér készen állnak a jégtörők - írja a Népszabadság.

Több szakaszon vastag állójég torlódott föl a Felső-Tiszán és mellékfolyóin, amelyeken szinte mindenütt zajlik a jég. A Felső-Tisza-vidéki Környezetvédelmi és Vízügyi Igazgatóság szerint a Tiszán Mezőladánytól Tiszaszentmártonig 19 kilométeren, 40-60 centiméter vastag jégtorlódás alakult ki. Tiszaszentmárton és Zsurk között egy kilométeres az állójég, ennek vastagsága eléri a két métert. Fél méter vastag állójég van Győröcske-Tiszabezdéd között fél kilométeren. A Túron a Szamoson és a Krasznán zajlik a jég, a Lónyay-főcsatorna kisebb megszakításokkal teljesen befagyott - írja a Népszabadság. 

Bodnár Gáspár, az igazgatóság vezetője a lapnak elmondta, Tokaj térségében állnak készenlétben bevetésre a jégtörők. A hajókat akkor vetik be, ha az olvadás hatására megemelkedő vízben megindul a jég, és a keletkezett torlaszokat le kell bontani. Az előrejelzések szerint ugyan enyhülés várható, de erőteljes olvadásra egyelőre még nem lehet számítani. Az igazgató szerint a Felső-Tiszán már egyetlen szakaszon sincs árvízvédelmi készültség, és a Krasznán is megszüntették az elsőfokú védelmi készültséget - írja a Népszabadság. 