Az arabokért áldozná fel magát Szaddám

Az arab ügy érdekében áldozza fel magát Szaddám Huszein - legalábbis erről ír egy levelében. A volt iraki diktátor egy jordániai barátjának küldte az utólag cenzúrázott levelet. Ez az első alkalom, hogy Szaddám nem családtagnak ír a rabságból. 

Szaddám Huszein készen áll arra, hogy feláldozza magát az arab ügyért. A volt iraki diktátor erről egy levélben ír, melyet egy - névtelenséget kérő - jordániai barátjának küldött a Nemzetközi Vöröskereszt segítségével. 

A levélből két jordániai újság tett közzé részleteket vasárnap. Szaddám többek között azt írja: "Én és a családom feláldozzuk magunkat ezért a nemzetért, beleértve a kedves Palesztinát és a rendíthetetlen, szeretett és szerencsétlen Irakot... Milyen lehet az élet hit és szeretet nélkül és anélkül a harmónia nélkül, amely nemzetünkből fakad" - írja.

"Az, aki vagyonát és lelkét is feláldozza nemzetéért, mégis keveset tesz, mert a haza sokkal többet érdemel... Testvérem, éljen Palesztina, szeresd népedet, szeresd nemzetedet" - zárja sorait a diktátor.

A dátum nélküli, tintával írott, egyoldalas levelet augusztus 16-án kézbesítette a nemzetközi szervezet. Az írás egy részét olvashatatlanná tették a katonai cenzorok, és a papírlap tetejére egy "Csakis családi hírek" feliratú angol nyelvű bélyegzőt nyomtak. A levél valódiságát a Vöröskereszt megerősítette, ám Szaddámnak és családjának több ügyvédje nem tud az írásról. Ez az első levél, amelyet egy családján kívüli személynek küldött börtönéből Szaddám.

Az elűzött iraki diktátor 2003 decembere óta van fogságban. Pere várhatóan még az idén megkezdődik, nem kizárt, hogy még október közepe előtt összeül az ügyében ítélkező iraki törvényszék. Korábban kiszivárgott információk szerint Szaddámot többek között a dudzsaili mészárlással, egy kurd törzs szétverésével, a halabdzsai kurd civilek elleni vegyi támadással és az 1991-es síita felkelés leverésével vádolják majd meg.