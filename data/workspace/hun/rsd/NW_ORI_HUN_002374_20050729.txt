Eladta brit leányvállalatát a Nabi

A Nabi Rt. eladta brit leányvállalatát, az Optare Holdings Ltd.-t. A céget annak vezetősége vásárolta meg, 11,8 millió angol fontért. A bevételt az autóbuszgyártó hitelállományának csökkentésére használja fel. A cég terve az volt, hogy mind az USA-ban, mint Nagy Britanniában, mind Magyarországon létrehoz gyártóegységet, azonban sohasem fejlődött ki olyan együttműködés az üzemegységek között, amely indokolttá tette volna az Optare megtartását.

Az értékesítésből származó bevételt a Nabi a csoport hitelállományának csökkentésére használja. A közlemény szerint az Optare eladása jelentős érdeklődésre tartott számot Nagy-Britannián belül és kívül egyaránt, de a legkedvezőbb ajánlatot a vállalat vezetősége adta - közölte honlapján a Nabi Rt.

Az autóbuszokat gyártó NABI Rt. 2000 elején vásárolta az Optare-t. Az üzlet egy terjeszkedési sratégia részeként valósult meg. A Nabi akkori elgondolása az volt, hogy túlterjeszkedik, legfőbb piacán, Észak-Amerikán. Az Optare Solo autóbusz modellből 170-et adtak el az amerikai piacon, az Optare Excel modellekből pedig Magyarországon értékesítettek. Mindezek ellenére azonban a magyar, amerikai és brit vállalatok között nem fejlődött ki olyan szinergia az akvizíció után, amely az Optare csoporton belül tartását indokolttá tenné.

Az aláírt szerződés értelmében a Nabi megszerezte az újonnan kifejlesztett és bemutatott Optare Tempo modell gyártásának és értékesítésének jogát a közép- és kelet-európai piacokra, valamint megállapodott az Optare-rel, hogy az eredetileg az Optare által gyártott, és a magyar és amerikai vevők számára értékesített autóbuszok pótalkatrész és szervízellátását továbbra is biztosítja. 

Rácz András, a Nabi vezérigazgatója úgy nyilatkozott, hogy az Optare Holdings eladása egy további lépés a csoport hitelállomány csökkentését célzó stratégiájának megvalósításában, és összhangban van a hitelezőkkel májusban kötött megállapodással.

A Nabi Autóbuszipari Rt. közgyűlése a társaság 4.624 millió forintos jegyzett tőkéjét 4.106 millió forinttal 517,9 millió forintra csökkentette májusban. A leszállítást az tette szükségessé, hogy a cég 2004. évi vesztesége folytán saját tőkéje alaptőkéjének kétharmada alá, 514,127 millió forintra csökkent volna, amit a cégtörvény tilt.