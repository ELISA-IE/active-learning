Kisebb kendővel próbálkoznak a francia muzulmánok

Bár Franciaországban kitiltották az iskolákból a vallási szimbólumokat, sokan tovább keresik a kompromisszumos megoldást. Egy maroknyi muzulmán lány például úgy próbálta megkerülni a törvényt, hogy egy kisebb, csak a fejet takaró, de a fület és a nyakat szabadon hagyó kendőt tettek a fejükre. Az iskolájuk igazgatója ezt egyelőre engedélyezte, az országban először.

Egy Párizs környéki kisváros néhány muzulmán iskolása egy éve harcol az ellen a törvény ellen, amely tiltja a vallási szimbólumok viselését az iskolákban. Minden héten összegyűlnek hatan egy lakásban, és megbeszélik a stratégiát. Egyre többen csatlakoznak hozzájuk, például a törvényt ellenző tanárok és nem muzulmán iskolatársaik közül is.

A legutóbbi ötletük az volt, hogy a hagyományos muzilmán kendőt egy kisebbre cserélik. Ez csupán a fejtetőt fedi, a fület és a nyakat nem takarja, mint a hagyományos muzulmán kendő. "Ez a minimum, ameddig hajlandó vagyok elmenni" - közölte Touria, a Delacroix iskola egyik muzulmán növendéke, aki szerint ezzel a kendővel már nem egyértelműen azonosítható a vallása. "Ez a kendő a részem. Ez mindent jelent számomra, nem csupán egy textildarab a fejemen" - mondta a BBC-nek.

A lányok attól féltek, hogy az iskola mindenfajta fejfedőt meg fog tiltani. Az iskolaigazgatón ugyanis nagy volt a nyomás: a törvény mellett álló tanárok szerint el kell rendelni, hogy semmit sem szabad a fejre tenni. Az egyik tanár szerint "ezzel a diákokat védik, elsősorban azokat, akiket otthon szinte rabként tartanak, és csak azt tehetik, amit a szüleik mondanak".

Touria és társai ugyanakkor azt állították, hogy otthon nem élnek elnyomásban, sőt, a szüleik arra kérték őket, hogy ne veszélyeztessék lázadásukkal tanulmányaikat.

Az iskolaigazgató végül úgy döntött: a kisebb fejkendő nem minősül vallási szimbólumnak, így azt hordhatják a muzulmánok. Ez az egyetlen francia iskola jelenleg, ahol ezt a kisebb fajta kendőt engedélyezték. A lányok így az iskolában a kisebb kendőt hordják, és amint kilépnek a kapun, fejükre teszik a hagyományos fejkendőt.

Franciaországban már egy éve heves vita dúl arról, hogy jogos volt-e törvényben megtiltani a vallási szimbólumok használatát az iskolákban. A Delacroix igazgatója szerint például a francia oktatási törvény "lehetőséget teremt arra, hogy vallásától és származásától függetlenül mindenki egyenlő bánásmódban és oktatásban részesülhessen". A BBC szerint a franciák helyeslik az egy éve életben lévő törvényt, míg az iskolaigazgatóknak gyakran okoz fejtörést, hogy azt hogyan értessék meg a diákokkal.

Franciaországban megközelítőleg 5 millió muzulmán él, és köztük is nagy a feszültség a törvény miatt, van, aki elfogadja azt, mások viszont hevesen ellenzik, és engedetlenséget hirdetnek.