Megkezdtük az intervenciós gabonaexportot

Megkezdődött az Európai Unió magyar intervenciós gabonájának kiszállítása Spanyolországba. A portugáliai export késik, mert csak most írták ki Lisszabonban a tendert - értesült a Népszabadság.

Az EU gabonairányító bizottságának korábbi döntése értelmében kivételes rendelkezés alapján Spanyolországba összesen 300 ezer tonna magyar intervenciós gabona kivitelére van mód. Az unió szabályai szerint a belső piacon feleslegesnek bizonyuló, intervenció keretében felvásárolt készleteket ugyanis az esetek döntő többségében az EU-n kívül szokták értékesíteni. A mostani, közösségen belüli szállításra az Ibériai-félszigeten már második éve tomboló rendkívüli a szárazság miatt adtak engedélyt. A Mezőgazdasági és Vidékfejlesztési Hivatalnál (MVH) elmondták, hogy az első tételnek számító, több mint 40 ezer tonna kukorica, amit Dunaföldváron, Mohácson és Baján rakodnak uszályokba, két hét alatt jut el Spanyolországba. 

A nagy szárazság miatt gabonahiányban szenvedő Portugáliába is engedélyezték 200 ezer tonna kiszállítását. Ennek lebonyolításával az ottani kormány a portugál kifizető ügynökséget bízta meg. Az eredeti elképzelés szerint júliusban indult volna az első szállítmány, de különféle okok miatt a fuvarozási tendert csak augusztus 18-án írták ki - mondta Soproni Horváth Lajos, az MVH sajtófőnöke. Ezért az első 30 ezer tonnás mennyiséget várhatóan szeptember végén viszik el. Ettől kezdve kéthetente ugyanennyi jut ki az országból, és az év végére a teljes mennyiség Portugáliában lesz. A gabonaszállításhoz tonnánként 60 euró támogatást ad az unió. 

A gabonairányító bizottság múlt heti, legutóbbi ülésén 13 380 tonna magyar kukorica értékesítését engedélyezte a közösség piacára az intervencióssal megegyező, tonnánkénti 104,53 eurós áron. Két hazai cég pályázott a gabona megvételére. Érkezett ajánlat a búza harmadik országba történő exportjára is. Ennek mennyisége 30 792 tonna volt, az ajánlat pedig tonnánként 87,59 euró, amit nem talált versenyképesnek a bizottság, ezért elutasította az ajánlatot - írja a Népszabadság.