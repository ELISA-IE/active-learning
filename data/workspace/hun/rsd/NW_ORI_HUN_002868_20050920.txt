Megérezhetjük a Fed kamatemelését

Kedden dönt az amerikai jegybank arról, hogy folytatja e kamatemelési sorozatát. Az elemzők várakozásai szerinti 25 bázispontos növelés 3,75 százalékos alapkamatot jelenthet, ami könnyen a tőkeáramlás megfordulásához vezethet.

A Federal Reserve (Fed) keddi kamat meghatározó ülésétől az elemzők 25 bázispontos kamatemelést várnak, de azért vannak kétkedők is, hiszen nem mindegy, miként ítéli meg a bizottság a Katrina hurrikán okozta károkat. Amennyiben ugyanis a testület úgy látja, hogy a károk jelentősek, akkor a gazdaság ösztönzése érdekében elmaradhat a kamatemelés.

A Fed döntése egyébként jelentős hatást gyakorolhat a világ tőzsdéire, ugyanis a kamatrés csökkenésével nagyon könnyen megfordulhat a tőkeáramlás iránya. Jelenleg ugyanis ömlik a a pénz a fejlődő piacokra, mivel a nagy befektetési alapok kockázatvállalási hajlandósága magas. 

Ugyanakkor az amerikai alapkamat szintjének emelkedése könnyen megfordíthatja ezt, miután lassan minimális lesz a különbség, például a régió fejlődő országainak alapkamatához képest. A legmagasabb alapkamat jelenleg a még nem EU-tag Romániában van, a 14,5 százalékos szint azonban jelentősebb országkockázattal párosul. A Magyarországi 6 százalékos alapkamat mellett Lengyelországban 4,5 százalék, Szlovákiában 3,0 százalék, míg Csehországban 1,75 százalék az irányadó ráta mértéke. A kamatszintek mértéke tehát jól mutatja, hogy szinte minimálisra csökkenhet a különbség, így egyre inkább megfordulhat a befektetők fejében, hogy a sokkal biztonságosabb amerikai kötvényekbe tegyék a pénzüket. 

Márpedig ez jelentős tőkekivonást is jelenthet, főleg a magyar pénzpiac méretéhez képest. Különösen érzékenyen érintheti ez a magyar tőzsdét, ahol az árfolyamok többsége már elszakadt a valóságtól. Az elemzők ugyanis szinte hétről hétre felhívják a figyelmet arra, hogy a jelenlegi részvényárak, már nem a teljesítményhez köthetők, csupán a régióba áramló pénznek köszönhető. A négy vezető papír közül egyébként ez főleg a Mol és a Richter esetében igaz. Az OTP esetében ugyanis még látnak teret az emelkedésre, óvatoságra adhat viszont okot, hogy egy esetleges jelentősebb korrekció alól ez a papír sem vonhatja ki magát. A menekülési útvonalat jelenthet viszont az Mtelekom, amely a jelentős osztalékfizetés, és a csökkenő kamatszint mellett lehet egyre vonzóbb a befektetők szemében.

A kisebb papírok közül azért lehetnek nyertesei is az Amerikába áramló tőkének. Ez ugyanis könnyen vezethte a dollár erősödéséhez, ami egyértelműen javíthatná a gépipari társasságok és a Globus nyereségtermelő képességét. Ezek a cégek ugyanis bevételük jelentős részét dollárban érik el, míg költségeik többsége forintban keletkezik. 