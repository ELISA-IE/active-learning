Résnyire nyitható hotelablakon zuhant ki a vendég

Szerdán hajnali negyed 2-kor kizuhant egy német férfi egy VI. kerületi szálloda ötödik emeletéről. A férfi a helyszínen életét vesztette. A haláleset körülményei tisztázatlanok. A férfi szobájában egy befelé nyíló, résnyire nyitható bukóablak volt csak, így azt erőszakkal kellett kitépnie a vendégnek vagy valaki másnak, hogy a férfi kiférjen rajta.

Kizuhant a VI. kerületi Révay utcában található K+K Hotel Opera nevű négy csillagos szálló ötödik emeletéről egy férfi. A 37 éves német vendég a helyszínen életét vesztette.

Az éjszakai portás szerdán negyed kettőkor lett figyelmes valami nagy robajra. Ezután körbejárta az épületet a biztonsági őrrel. Ekkor találtak rá a szálloda belső udvarán a vendégre. Pulzusát nem érzékelték és a néhány perc múlva a helyszínre érkező mentősök is csak a halál beálltát tudták megállapítani.

A férfi szobáját a rendőrök lezárták, a Budapesti Rendőr-főkapitányság emberei csütörtökön tartanak helyszíni szemlét. Emellett lefoglalták a folyosókról készült videófelvételeket is.

A szálloda igazgatója az [origo] kérdésére érthetetlennek nevezte az esetet. A vendég szobájában ugyanis csak egy befelé nyíló, résnyire nyitható bukóablak volt. Ezt tehát erőszakkal kellett kitépnie a szerencsétlenül járt vendégnek vagy valaki másnak, hogy a férfi kiférjen rajta. Az ablak külső felén ráadásul biztonsági rács is volt.

Azt a szálloda munkatársai nem tudták megmondani, hogy a kizuhant német férfinak volt-e látogatója a haláleset előtt. A nagy zajra a szálloda más vendégei is figyelmesek lettek, többen felébredtek, a hotel igazgatója szerint azonban nyugodtan viselték a szerencsétlenség hírét. Mindössze a kizuhant férfi alatt lakók kérték, hogy költöztessék őket másik szobába.

Korábban hasonló eset nem történt a szállodában. A hotel igen népszerű, átlagosan 75 százalékos szobakihasználtsággal működik.