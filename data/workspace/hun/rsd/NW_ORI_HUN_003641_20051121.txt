Új párttal maradna izraeli kormányfő Saron

Nemzeti Felelősség néven alapít új pártot a Likudból ellenzői miatt távozott Ariel Saron. Az izraeli miniszterelnök azonban nem csak pártját, hanem a kormányt is elhagyja. Saron az után kezdeményezte az izraeli parlament, a kneszet feloszlatását, hogy a Munkapárt kilépett a nagykoalícióból. Miközben Saron lázas toborozásba kezdett, hogy minél több hívét magával csábítsa a Likudból, otthagyott pártjában nagy a nyüzsgés a megüresedett pártelnöki poszt betöltéséért.

Kilépett pártjából, a Likudból Ariel Saron izraeli miniszterelnök. Saron az egyik alapítója és elnöke volt a pártnak, ám az utóbbi időben egyre inkább megszaporodtak párton belüli kritikusai. Saron azzal fordította maga ellen a Likud tagjainak jelentős részét, hogy egyre inkább a közép felé húzó politikát követett. Főleg az egyoldalú kivonulási terv kidolgozása és végigvitele idegenítette el sok társát. A terv értelmében teljesen kivonták az izraeli telepeseket a Gázai övezetből, illetve több telepet felszámoltak Ciszjordániában. Az ellenállás odáig fajult, hogy idén márciusban majdnem megbukott a Saron által beterjesztett költségvetési terv, amely a kormányt is megingatta. Szeptemberben pedig felmerült, hogy előrehozott választásokat tartanak, az erről szóló szavazást azonban - ha hajszál híján is - a korai választást ellenző Saron nyerte.

A miniszterelnök azonban nem csak pártelnöki tisztségtől és tagságától vált meg, hanem hétfő reggel benyújtotta lemondását a kormányfői posztról Móse Kacav izraeli elnöknek is, és kezdeményezte a kneszet - az izraeli parlament - feloszlatását. Elvesztette ugyanis többségét a nemzetgyűlésben, miután a szociáldemokrata Munkapárt vezetése vasárnap egyhangúan úgy döntött: visszahívják minisztereiket, és kilépnek a nagykoalícióból. A Munkapárt még Simon Peresz elnöksége alatt csatlakozott a jobboldali Likud vezette koalícióhoz, ám a tagság a napokban a Likuddal való együttműködést ellenző Amír Perecet választotta elnökké Peresz helyett. A kormányból való kilépést is Perec indítványozta.

Móse Kacav elnök ugyanakkor még nem döntött a kneszet feloszlatásáról, de jelezte, várhatóan hozzájárul a parlament szélnek eresztéséhez. Az izraeli törvények szerint a kneszet feloszlatásától számított 90 napon belül új, előrehozott választást kell kiírni, hacsak nem sikerül három héten belül új koalíciót összehoznia valakinek. Erre azonban kevés az esély.

Saron hétfőn délre hirdette meg új pártja, a centrista Nemzeti Felelősség (Ahrayut Leumit) párt alakuló gyűlését. A párt nevéről szóló híradásokat ugyanakkor hivatalosan még nem erősítették meg. A Jerusalem Post szerint Saron hétfő este fél nyolckor jelenti be hivatalosan is az új párt létrejöttét. Addig azonban lázasan toborozza az új tagokat volt pártjának képviselői és kormánya köréből. 

Az izraeli lap szerint számos politikussal szervezett már találkozót délutánra, többen jelezték csatlakozási szándékukat az új politikai formációhoz. Ehud Olmert eddigi alelnök és Avraham Hirson turisztikai miniszter már biztos csatlakozó, de várhatóan követi Saront Cipi Livni igazságügyi, Gideon Ezra belbiztonsági, Meir Sítrit közlekedési miniszter is. A Likud párti képviselők közül pedig hatan csatlakoznak a Nemzeti Felelősséghez - a Jerusalem Post szerint. Saronnak ugyanakkor egyelőre nem sikerült meggyőznie a csatlakozásról Saul Mofaz védelmi minisztert, aki még nem adott választ a meghívásra.

Nemcsak likudosok, hanem a munkapárti miniszterek közül is csatlakoznak Saronhoz néhányan, például Haim Ramon tárca nélküli miniszter. A munkapárti elnökségét elvesztő Simon Peresz kormányfőhelyettes belépése ugyanakkor nem biztos, bár egyes izraeli lapok szerint van rá esély.

Saron lépése komoly vihart kavart az izraeli belpolitikában, sokan teljes politikai földcsuszamlástól tartanak. A Likudban egyesek egy nagy jobboldali párt létrehozását szorgalmazzák, mert szerintük így Saron pártjának nem lesz esélye a választásokon, mások ugyanakkor a Saron nélkül maradt párt meggyengülésétől tartanak. Utóbbit támasztja alá a Jediót Ahronót című lap által közölt becslés, amely szerint Saron új pártja 28 mandátumot szerezhet az előrehozott választásokon, amivel a Munkapárt mögött a második legnagyobb frakciót alkothatja majd. A Saron nélküli Likudnak csupán 18 - egyesek 15 - képviselői helyet jósolnak. A Likudnak jelenleg 40 képviselője van az izraeli törvényhozásban.

Saron otthagyott pártjában csütörtökre hívták össze a központi bizottságot, hogy kijelöljön egy időpontot az új pártelnök megválasztására. Saron legesélyesebb utódja a felmérések szerint Benjamin Netanjahu volt kormányfő lehet, ugyanakkor rajta kívül eddig legalább hatan jelezték indulási szándékukat a várható pártelnökválasztáson.