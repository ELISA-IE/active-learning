Közlekedés - szombat

 

A VII. Kerületben, a Rottenbiller utcában vízvezeték-felújítás miatt sávlezárásra kell számítani a Damjanich és az István utcánál. 

A Roosevelt téren a Zrínyi utcánál a külső sávot elkerítették a forgalom elől.

A KEREPESI úton a Keleti pályaudvar mellett irányonként továbbra is csak két sáv járható, mert építik a metróállomás második kijáratát. Parkolni csak a Thököly út felőli parkolóban lehet.

A Ráckevei HÉV vonalán ezen a hétvégén Dunaharaszti külső és Szigetszentmiklós, Gyártelep között karbantartás miatt a Ráckevéről induló vonatok 13 perc, a Tököl állomásról induló vonatok 10 perc késéssel indulnak a Vágóhíd felé.

A jövő hétfőtől Infopark-busz elnevezéssel egy új járat közlekedik egy rövid és egy hosszabb útvonalon. A buszok a hosszabb útvonalukon a Móricz Zsigmond körtérről a Karinthy Frigyes út - Irinyi József utca - Pázmány Péter sétány - Neumann János utca útvonalon viszik az utasokat a B épületig (visszafelé az Október 23-a utcában megállnak a Skála Áruháznál is), a rövidebben a Petőfi híd budai hídfőjétől a -Pest felé haladó- 12-es buszok megállójától mennek a B épülethez.