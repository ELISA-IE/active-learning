Pénteken kezdődnek az őszi érettségik

Pénteken megerősített biztonsági intézkedések mellett kezdődnek meg az őszi érettségi vizsgák. A tételek előállításának, nyomtatásának idejét jelentősen lerövidítették, a tételeket körzeti jegyzői hivatalok őrzik a vizsga napjáig.

Pénteken megerősített biztonsági intézkedések mellett kezdődnek meg az őszi érettségi írásbeli vizsgák. A mostani érettségikre több mint 36 ezren jelentkeztek. A tételek előállításának, nyomtatásának idejét jelentősen lerövidítették, és a körzetjegyzői hivatalok segítenek elosztani és őrzik is azokat. 

A múlt héten sorsolással választották ki az érettségi tételeket, egy hét alatt kinyomtatták és becsomagolták azokat, és hétfőn kiszállították a körzetjegyzői hivatalokba. A csomagoláson szerepel, hogy kizárólag a címzett bonthatja azt fel a vizsga előtt 30 perccel. Minden egyes tételen és az egyes oldalakon ott áll a szolgálati titok jelzése.Az őrzésen és kiosztáson azért kellett szigorítani, mert tavasszal az érettségi feladatok egy része még a vizsgák előtt felkerült az internetre.

A pénteken a nemzetiségi nyelv és irodalommal kezdődő és november 5-én záruló vizsgákon középszinten 61, emelt szinten 37 tárgyból adnak számot tudásukról a diákok.