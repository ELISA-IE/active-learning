Vágtat a nyugat-európai mobilpiac

Húsz százalékkal, 37,6 millióra nőtt a Nyugat-Európában értékesített mobiltelefonok száma a második negyedévben az előző év hasonló időszakához képest, derül ki az IDC piackutató cég tanulmányából. A növekedésben az alsóbb kategóriájú telefonok iránti nagy kereslet mellett komoly szerepet játszott a legújabb technológiai megoldásokat kínáló készülékek népszerűsége - írja hétfőn a Világgazdaság. 

Húsz százalékkal több mobiltelefont adtak el Nyugat-európában a második negyedévben, mint tavaly ugyanekkor, közölte az IDC piackutató. A második negyedéves adatok tükrében a piackutató az egész évre 11 százalék körüli növekedést vár az eladott készülékek számában 2004-hez képest. Annak ellenére, hogy az európai gazdaság összességében várhatóan gyengébb évet zár majd, ami a lakossági költéseket is visszafogja. 

A régi készülékek cseréje, illetve a tény, hogy a mobiltelefon egyre inkább divatcikké válik, ellensúlyozzák a kedvezőtlen gazdasági hatásokat. Az éves szintű növekedéshez nagyban hozzájárulhat, hogy a második félévben, különösen karácsony táján várhatóan számos új modellt vezetnek majd be a piacra a gyártók. 

Ráadásul a gyors technikai fejlődés még rövidebbé teszi az egyes termékek életciklusát, még jobban lecsökkentve így az új telefonok vásárlása közötti időt - mondta el Geoff Blaber, az IDC elemzője. 

A mobiltelefonok iránti igényt fokozhatja, hogy az alapfunkciók mellett egyre több kiegészítő képességet építenek be a gyártók. A fényképezés mellett miniszámítógépként is használhatók a legújabb készülékek, illetve számos modell multimédiás szolgáltatásokat is nyújt. 

Az intelligens mobiltelefonokból a második negyedévben 2,7 milliót értékesítettek Nyugat-Európában, ez éves szinten 140 százalékos növekedést jelent. 

A világ vezető mobiltelefon-gyártójának számító finn Nokia éves szinten közel 30 százalékkal, 13,1 millióra növelte nyugat-európai értékesítését. Piaci részesedését ezzel 35 százalékra növelte, vezető pozícióját pedig megerősítette. Kiugró növekedést ért el a dél-koreai Samsung, amely 113 százalékkal, 6 millióra növelte az eladott készülékei számát, ezzel a piac második számú szereplőjévé lépett elő. Drámaian csökkent ugyanakkor a Siemens értékesítése. A német cég az egy évvel korábbihoz képest 49 százalékkal kevesebb, 2,4 millió mobiltelefont adott el Nyugat-Európában a második negyedévben- számol be a Világgazdaság. 