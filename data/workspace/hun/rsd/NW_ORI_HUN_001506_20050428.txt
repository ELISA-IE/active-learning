Öt jelölt verseng a rádióelnöki posztért

A hét rádióelnöki posztra jelentkező közül ötöt hallgatott meg a Magyar Rádió kuratóriumi elnöksége - írja a Népszabadság. A testület elvileg május 9-én dönt a júliusban távozó Kondor Katalin utódjáról. 

Július végén jár le Kondor Katalin, a Magyar Rádió elnökének mandátuma, de a kuratóriumi elnökség már május kilencedikén összeül, hogy megpróbáljon dönteni utódjáról. A testület a posztra jelentkező hét személy közül ötöt választott ki, és hallgatott már meg személyesen - írja a Népszabadság. 

Az öt jelölt: Czeglédi Réka, a BBC jelenlegi és Láng Balázs, a BBC volt munkatársa, Fodor János televíziós és rádiós műsorvezető, Szayly József, a Petőfi rádió adófőszerkesztő-helyettese és Such György, a Magyar Televízió korábbi alelnöke.

A lap szerint az utóbbinak volt a legnagyobb esélye a konszenzusos támogatás megszerzésére, ám a szocialistáknál megcsappant a támogatottsága fideszes múltja miatt. Az eddigi meghallgatások után még nem alakult ki hivatalos sorrend a pályázók között.  

Ahhoz, hogy egyikükből rádióelnök legyen a pártdelegáltakból álló elnökség kétharmados többségének kell rá szavaznia. Ezt követően a társadalmi szervezetek képviselőivel kiegészített nagykuratóriumnak is legalább ilyen arányban kell jóváhagynia a jelöltet. Az eddigi tapasztalatok szerint ez minden közmédium csak sokadik nekifutásra sikerült - írja a Népszabadság. 