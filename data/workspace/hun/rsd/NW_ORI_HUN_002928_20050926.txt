Fej fej mellett Orbán és Gyurcsány

Felzárkózott az elmúlt fél évben népszerűbb Orbán Viktor mellé Gyurcsány Ferenc. A holtverseny úgy állt elő, hogy a miniszterelnökkel kapcsolatos szimpátia a nyáron erősödött, a Fidesz-elnöké viszont nem változott - derül ki a Szonda Ipsos felméréséből, melyet a Népszabadság közöl.

Ugyanannyi pontot ért el a Szonda Ipsos közvélemény-kutató szeptemberi népszerűségi listáján Orbán Viktor és Gyurcsány Ferenc. Mindketten saját táboruk sztárjai: Orbán 85 pontot kap a fiatal demokratáktól, Gyurcsány 84 pontot a szocialistáktól. Az ellenoldal ugyanakkor keményen elutasítja őket: a Fidesz elnökét az MSZP hívei a lesújtó 21 ponttal értékelik, de nem járt sokkal jobban a miniszterelnök sem, akit a jobboldali szavazók 28 pontra minősítették. 

Alig vannak olyan választópolgárok, akik mindkét politikust kedvelik. Mindössze 6 százaléknak rokonszenves Orbán is, Gyurcsány is. Ugyancsak kevesen, 8 százaléknyian viszonyulnak egyszerre negatívan a két politikushoz - derül ki a Szonda Ipsos felméréséből, melyet a Népszabadság közöl.A népszerűségi lista élén Sólyom László köztársasági elnök áll. Második helyen áll Szili Katalin, az Országgyűlés elnöke, harmadik pedig Dávid Ibolya, az MDF elnöke.