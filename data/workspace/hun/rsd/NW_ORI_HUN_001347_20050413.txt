Halálos vírusmintát küldtek szét véletlenül

Másfél tucat ország több ezer laboratóriuma kapott tévedésből egy régi influenzavírus-mintát az USA-ból, amelyre már nem nyújtanak védettséget a jelenlegi védőoltások. A kérdéses H2N2 vírustörzs 1957-58-ban pusztított a világban. Az ázsiai influenzaként elhíresült járványban több mint egymillió ember vesztette életét.

Összesen 5 ezer fiolányi halálos influenzavírust küldtek szét tévedésből 18 ország 3700 laboratóriumába az USA-ból. Az Egyesült Államok kormánya ezért felkérte az érintett laborokat, hogy pusztítsák el a mintákat. A kórokozó az 1957-58-ban pusztított ázsiaiinfluenza-járvány vírusa. A járványban több mint egymillió ember vesztette életét.

A vírus 1968 után már nem okozott megbetegedéseket, ezért már az influenzaoltások sem védenek ellene. Klaus Stohr, az Egészségügyi Világszervezet influenzaügyi vezetője szerint az 1968 után született embereknek ezért nincs védettségük a veszélyes korokozó ellen. Ha a vírus elszabadul, könnyen alakulhat ki halálos járvány - idézte a szakembert a BBC News.

A veszélyes vírust tesztminta-készletekben küldte szét 2004 októbere és 2005 februárja között az Amerikai Patológusok Kollégiuma (CAP). Április 8-án az amerikai kormány felszólította a testületet, írjon az érintett laboratóriumoknak, hogy pusztítsák el a mintákat. Az érintett laboratóriumok közül 61 az Egyesült Államokon, illetve Kanadán kívül található. A biológiai terrorizmustól való félelem miatt a leveleket még az előtt kiküldték, hogy az egész ügyet nyilvánosságra hozták volna.

A H2N2-es kódnevű kórokozót, egy kanadai laboratórium azonosította a neki küldött minták között. A laboratóriumok azért kapják ezeket a mintákat, hogy az ott dolgozók azokon tudják gyakorolni, hogyan kell felismerni egy-egy kórokozót. Normális esetben azonban a kiküldött minták aktuális betegségek kórokozóit tartalmazzák. 

Klaus Stohr úgy vélte, viszonylag alacsony a kockázata, hogy egy laboratóriumi munkás megkapja a betegséget, ugyanakkor a kiküldött minták nagy száma aggodalomra ad okot. A félelmeket az amerikai járványügyi központ is igyekszik eloszlatni, szóvivője, Dan Rutz szerint eddig nem tudnak egyetlen megbetegedésről sem, és nincs járványveszély sem.

Dr. Jared Schwartz, a CAP szóvivője szerint a mintákat egy-két napon belül mindenütt megsemmisítik. A kórokozót magas hőmérséklettel vagy vegyi anyagokkal pusztíthatják el - mondta. 

Az egyelőre nem világos, hogyan keveredett a régi kórokozó a mai minták közé. A szóvivő azzal magyarázta a veszélyes tévedést, hogy a CAP egy olyan influenza A vírust igényelt szállítójuktól, a Meridian Bioscience-től, amely 2-es fokozatú biztonsági besorolású - vagyis a szokásos laboratóriumi előírások betartásával kezelhető. Az 1957-es nagy járványt okozó H2N2 vírustörzs pedig sok országban - így az Egyesült Államokban is - 2-es fokozatú biztonsági besorolású - bár egyes államokban már 3-as fokozatúnak számít, pontosan azért, mert sok embernek már nincs immunitása vele szemben. Schwartz szerint a Meridian Bioscience munkatársai feltehetően nem sejtették, hogy az általuk szolgáltatott 2-es biztonsági fokozatú minták a halálosan veszélyes 1957-es vírust jelentik.

A biotechnológiai cég egyelőre nem kommentálta az esetet, a CAP szóvivője szerint velük azt közölték, hogy a vírust 2000-ben kapták egy másik társaságtól. 

Schwartz közölte, hogy a szervezet felkéri az amerikai járványügyi központot, hogy a jövőben csak a központ által jóváhagyott mintákat küldhessék ki, és ezek csakis olyan kórokozók legyenek, amelyekre védettséget nyújtanak a mostani oltások - írja a CNN.