A panelházak töredéke pályázott eddig felújításra

A 800 ezer panellakásból eddig mindössze 30 ezer korszerűsítésére érkezett pályázat, pedig a beadás határidejét egyszer már meghosszabbították.

Eddig 602 támogatási kérelem érkezett a Panelprogram pályázatára - mondta sajtótájékoztatóján Kolber István regionális fejlesztésért felelős miniszter. Ez 30 ezer lakást érint, de év végéig - a pályzat új, meghosszabbított határidejéig - még 300 pályázatra számítanak. A legtöbb, 6500 lakást érintő pályázatot Székesfehérváron adták be.

A kormány adatai szerint országszerte 800 ezer panellakás van, bennük mintegy 2 millió ember él. Kolber István arról is beszélt, hogy az elmúlt négy évben 4,6 milliárd forintból 36 ezer lakást újítottak fel.

A kormány májusban hirdette meg a Panelprogramot, amely többek között a fűtési rendszerek korszerűsítését, átalakítását támogatja. Az eredeti tervek szerint a program révén 50 ezer lakás újulhat meg.

A Panelprogram része a lakótelepi rendőrségek bővítése; 7 fővárosi és 19 vidéki lakótelepen működik, jövőre újabb 6 városban lesz ilyen. A kormány pályázatot hirdetett az önkormányzatok és a civil szervezetek számára új közösségi helyek, találkozási pontok létrehozására is.