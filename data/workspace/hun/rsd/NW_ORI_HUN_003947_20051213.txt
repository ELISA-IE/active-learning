Novemberben sokat drágultak az élelmiszerek

A fogyasztói árak az idén novemberben 0,2 százalékkal nőttek az egy hónappal korábbihoz képest, és 3,3 százalékkal haladták meg a 2004 novemberi szintet - közölte a Központi Statisztikai Hivatal (KSH) kedden. 

Az elemzők novemberre egy év alatt 3,2 százalékos, egy hónap alatt pedig 0,09 százalékos áremelkedést vártak.

Az első tizenegy hónapban az árak 3,6 százalékkal haladták meg az egy évvel korábbit. A maginfláció novemberben 0,2 százalék, 12 havi összehasonlításban 1,4 százalék volt.

A fogyasztói árak az idén októberben nem változtak az egy hónappal korábbihoz képest, és 3,2 százalékkal haladták meg a 2004 októberi szintet. Tavaly novemberben az éves infláció 5,8 százalék volt, az egy havi fogyasztói áremelkedés pedig 0,1 százalékot tett ki.

Az élelmiszerek árai 0,8 százalékkal nőttek egy hónap alatt. Ez az átlagot meghaladó növekedés meghatározóan az idényáras élelmiszerek körében történt 6,1 százalékos áremelkedés következménye volt.

A tojás 1,9 százalékkal nőtt, míg a párizsi, a kolbász 1,8 százalékkal, a sertászsiradék 1,3 százalékkal, a tej pedig 1 százalékkal lett drágább. Csökkent ugyanakkor 2,8 százalékkal a baromfihús, 2,1 százalékkal a péksütemények és 0,4 százalékkal a cukor ára. Idényáras élelmiszerek nélkül az élelmiszerárak egy hónap alatt 0,2 százalékkal nőttek. 

A ruházkodási termékek, a háztartási energia és a szolgáltatások esetében szintén áremelkedést mértek a statisztikusok. Ez utóbbin belül a távolsági utazás 4 százalékkal drágult az október 15-én hatályba lépett áremelés miatt. Árcsökkenés volt az egyéb cikkek, üzemanyagok, a szeszes italok, dohányáruk és a tartós fogyasztási cikkek és a tartós fogyasztási cikkek körében. A járműüzemanyag-árak 2,7 százalékkal csökkentek októberhez képest. 

Tizenkét hónap alatt az élelmiszerek árai az átlagosnál kisebb mértékben, 2,8 százalékkal nőttek. Ezen belül jelentős szóródás figyelhető meg: az idényáras élelmiszerek 23, a munkahelyi étkezés 7, a cukrászáru, fagylalt és éttermi étkezés 6 százalékkal drágult. Csökkent viszont 11 százalékkal a cukor, 7 százalékkal a liszt, 3 százalékkal a sertéshús ára.

A tartós fogyasztási cikkekért átlagosan 3,4 százalékkal kellett kevesebbet fizetni, mint 2004 novemberében. A szeszes italok, dohányáruk árai az átlagosnál kisebb mértékben, 1 százalékkal emelkedtek. A szolgáltatások átlagot meghaladó, 5,4 százalékos áremelkedésén belül a szerencsejáték 16, a helyi tömegközlekedés 14, a csatornadíj és a szemétszállítás 12-12 százalékkal drágult.

Az egyéb cikkek, üzemanyagok árnövekedése szintén az átlagosnál magasabb, 5 százalék volt, ezen belül a járműüzemanyagok 8,3 százalékkal kerültek többe, mint 2004 novemberében. A legnagyobb mértékben a háztartási energia drágult, 5,6 százalékkal, ezen belül az elektromos energia 6,9 százalékkal, a vezetékes gázé 5,9 százalékkal nőtt.