Feloszlatja ortodox egységeit az izraeli hadsereg

Feloszlatja az ortodox egységeket az izraeli hadsereg. Az utóbbi időben a gázai kivonulással kapcsolatban egyre több vallási vezető hangoztatta, hogy szentségtörés a Gázai-övezet kiürítése. Nemrég az egyik egységnél aláírásgyűjtés indult a kivonulás ellen. Saron attól tart, hogy a katonák a kivonuláskor a rabbik, nem a feletteseik parancsát követik majd, és a radikális telepesek mellé állnak.

Feloszlatja az izraeli hadsereg ortodox egységeit. A hadsereg azért válik meg a vallásos, jobboldali nézeteket valló katonáktól, mert fennáll a veszélye annak, hogy megakadályozzák a 2005-re tervezett gázai kivonulást.

Ariel Saron miniszterelnök tervét - amely szerint ki kell üríteni, és fel kell számolni a zsidó telepeket a palesztin területen - igen sok támadás érte a jobboldalról. Az utóbbi hetekben a hadsereg tartalékos tisztjei is csatlakoztak a Saron terve ellen agitálókhoz.

A "cionista-vallásos" egységek feloszlatása komoly felzúdulást váltott ki az izraeli jobboldalból. Az izraeli hadseregben körülbelül 3000 ortodox katona szolgál, akik a Tóra tanulmányozást összeegyeztethetőnek tartják a katonai szolgálattal. 

"Ez nem hadműveleti, hanem politikai tett volt, azzal fenyeget, hogy súlyosan károsítja majd a cionizmus integrációját a hadseregbe" - kommentálta a hírt Effi Eitam jobboldali politikus, a Saron kabinet volt minisztere. A hadsereg bejelentette, hogy nem oszlatják föl az ortodoxok másik egységét, a Nahal Haredi dandárt - írja a Guardian.

Noha a hadsereg szerint semmi ok az aggodalomra, nem fenyeget zendülés, egyre több jel utal arra, hogy a vallásos katonák beleszólást követelnek a politikai döntésekbe. A hadsereg már korábban megvált harmincnégy tiszttől, akik Gázai telepeken laktak. A tisztek tiltakozó levelet küldtek parancsnokuknak, amelyben "illegális parancsnak" nevezték a gázai kivonulást.

Avraham Sapira volt főrabbi arra szólította fel a fegyveres erők és a rendőrség kötelékében szolgálókat, hogy ne engedelmeskedjenek a kivonulási parancsnak, és tagadják meg a telepesek eltávolítását, mert az olyan szentségtörés, "mintha megszentségtelenítenék a szombatot, vagy nem kóser ételt ennének".

A főparancsnokság vizsgálatot indított két telepes ellen - egyikük az oktatási miniszter öccse - akik több ezer aláírást gyűjtöttek össze Saron kivonulási terve ellen a Gáza-övezetben szolgáló katonai egységek tagjaitól.

A kormány attól tart, hogy a katonák közt lesznek olyanok, akik inkább a rabbinikus, semmint az állami törvényeknek engedelmeskednek. Két dandár katonái között is elindult az aláírásgyűjtés a kivonulás ellen. A katonák bejelentették: ha megkapják a kivonulási parancsot, nem engedelmeskednek. "A kiürítés napján nem vonulunk ki. Leadjuk a fegyvereinket a szakaszparancsnokunknak, és átmegyünk a másik oldalra, hogy a telepeseket segítsük." - nyilatkozták a katonák a Márev című izraeli lapnak.