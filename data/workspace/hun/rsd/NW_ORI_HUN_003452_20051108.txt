Ecostat: további kamatmérséklés történhet

Az Ecostat Gazdaságelemző és Informatikai Intézet novemberi értékelése szerint a gazdasági növekedés üteme a harmadik negyedévben tovább emelkedhet, míg az egyensúlyi mutatók javulására nem lehet számítani.

Októberre az államháztartás pénzforgalmi hiánya a gyorsjelentés szerint - helyi önkormányzatok nélkül - elérte az 1051,6 milliárd forintot, ami 40 milliárddal magasabb az előirányzottnál. 

A Pénzügyminisztérium utolsó prognózisa szerinti éves szinten 1088 milliárd forintos deficit teljesülhet, hiszen a feltételezett novemberi kis mértékű hiányt követően decemberben már pozitív lehet a bevételek és kiadások egyenlege - véli az Ecostat. 

Az ESA'95 szerinti, nyugdíjbefizetésekkel korrigált 2005 évi hiányt az Ecostat 6-6,5 százalék közöttire becsüli. A cél elérését a hátralévő hónapokban megvalósuló fegyelmezett költségvetési politika biztosíthatja. 

A készülő 2006. évi költségvetés vitája nem az euró-zóna csatlakozásról szól, de minél előbb biztosítani kellene azokat a garanciákat, amelyek mentén a nominális konvergencia 2008-ig teljesíthető lenne. A decemberre elkészülő konvergencia-program több támpontot nyújt majd a csatlakozás időpontjának és feltételeinek megítéléséhez. 

Az euró társadalmi elfogadottságának eléréséhez a közös valuta bevezetése során szükséges intézkedéseknek szélesebb társadalmi konszenzusát is meg kell teremteni. 

Fontos, hogy az euró bevezetésének valamennyi lépését tartalmazó pontos ütemterv készüljön, amelyet minél előbb ismerjenek meg a piaci szereplők. Egy, az e feladatokra létrehozott kormányközi bizottság munkája pozitív eredményt jelenthet az EU illetékes szervezeteinél is. Megfontolandó az is, vajon lehetséges-e csak az ESA'95 módszertan szerinti hiánymutatókat kommunikálni. 

A fogyasztói árak emelkedésének folyamatos mérséklődésére számít az intézet 2005 hátralévő hónapjaiban is. Éves szinten 3,7 százalékos inflációt prognosztizálnak. A forint gyengülése érdemben nem befolyásolja az idei árak alakulását, jövőre 2 százalék körüli éves árnövekedést várható. 

A forint árfolyama az elmúlt napokban ismét erősödött. Fundamentális oldalról ugyanakkor még mindig törékenynek látszik a valuta erősödése. Az egyensúlyi mutatók alakulása, valamint az emelkedő nemzetközi kamatszint miatt még mindig nincs kizárva egy esetleges forintgyengülés, de a jelen prognózisban ezzel nem számolnak. 

Az infláció - és elsősorban a maginfláció - miatt további kamatcsökkentés is elképzelhető lenne. Az árfolyam körüli bizonytalanság ugyanakkor óvatosságra intheti a Monetáris Tanácsot. Várakozásaik szerint a csökkenő trend folytatásaként további kamatmérséklés történhet. 

Magyarországon 2005-ben éves szinten 3,8 százalékos GDP-növekedésre számítanak. A harmadik negyedévben a korábban prognosztizált 3,8 százaléknál magasabb is lehet a GDP ütem. Ezt elsősorban az indokolja, hogy a nettó export továbbra is magas: az ipari exportértékesítés gyorsan bővül, míg az import növekedése még mindig mérsékelt. A termelő ágazatok és az anyagi szolgáltatások teljesítménye dinamikusan bővül, a lakossági fogyasztás a tervezettnél magasabb lesz, igazodva a reálbérek emelkedéséhez.