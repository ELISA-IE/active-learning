Rengeteg szúnyog lesz idén

Sok eső esett májusban, ez pedig azt jelenti, hogy nyáron a tavalyinál is több szúnyogra lehet számítani. A szakemberek szerint a szúnyogirtást a jelenleginél jóval korábban kellene elkezdeni, hogy még a lárvákkal végezzenek. Az egyik irtószer használatát leállították, mert állatkísérletek során rákkeltőnek bizonyult.

Idén a tavalyinál is több szúnyog várható, mert tavasszal sok eső esett - mondta az [origo]-nak Fekete Gábor, a Növényvédelmi Kutatóintézet munkatársa. Szúnyogirtást minden évben, az ország minden régiójában végeznek, de kiemelt területek a vízpartok, a Balaton, a Velencei-tó, a Tisza-tó környéke. A szúnyogirtás költségeinek felét idén az önkormányzatoknak kell állniuk, másik feléhez állami segítséget kapnak. 

Szakemberek szerint a kifejlett szúnyogok irtása helyett a lárvák elpusztítására kellene nagyobb hangsúlyt fektetni. Jelenleg csak néhány százalékot tesz ki az a terület, ahol lárvairtást is végeznek. A kifejlett szúnyogok irtására használt szerek ráadásul veszélyesebbek is, elpusztítanak minden rovart, amivel kapcsolatba kerülnek. Áprilisban kellene kezdeni a lárvairtást, ekkor kezdenek a szúnyogok lárvái kifejlődni - mondta Fekete Gábor. Önmagában a lárvairtással nem lehetne megoldani a szúnyogirtást, de nagyobb arányúvá kellene tenni. A kutatók szerint az irtás finanszírozási rendszerén is változtatni kellene, a mostani ugyanis inkább az elavult, olcsóbb technológia használatára ösztönöz.

Az eddig használatban lévő irtószerek közül a legveszélyesebbnek az idegméreg hatású dichlorvost tartják. Ennek használatát már több országban betiltották, mert állatkísérletek során rákkeltő hatásúnak találták. A szert idén még használták Magyarországon, majd az ÁNTSZ néhány hete leállította alkalmazását. Akkor a Levegő Munkacsoport adott ki közleményt, melyben tiltakoztak az anyag használata ellen a főváros II. kerületében. Az ÁNTSZ jelenleg vizsgálja az irtóanyagot, ha az eredmények alátámasztják a külföldi vizsgálatok eredményeit, az anyagot betiltják.