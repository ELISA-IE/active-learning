Több robbanás gyilkolt Balin

Legkevesebb nyolc halottja van az indonéziai Bali szigetén történt robbanásoknak. A sérültek többsége állítólag  külföldi turista, ugyanis a robbanások kedvelt nyaralóhelyeken történtek. A rendőrség egyelőre nem adott információkat az ügyben, így azt sem tudni, hogy terrorcselekmény, vagy baleset történt. Egyelőre nem tudni, van-e magyar áldozat.

Legkevesebb nyolc halottja és sok sebesültje van az indonéziai Bali szigetén csaknem egy időben történt szombati robbanásoknak, amelyek Kuta Beach és Jimbaran Beach népszerű nyaralóhelyeken következtek be. A Metro indonéz televízió arról számolt be, hogy a sebesültek többsége külföldi.

Kuta Beachben egy robbanás történt, amelyre egyelőre nem adtak magyarázatot a hatóságok: nem tudni, hogy baleset vagy merénylet történt az egyik kis téren. Három éve, 2002. október 12-én Kuta Beachben egy éjszakai klubot robbantottak fel terroristák, akkor 202 ember vesztette életét, főként külföldi (ausztrál) turisták. Kuta Beach az egyik legrégebbi, leghíresebb és a külföldiek által talán a legkeresettebb tengerparti része a szigetnek, ahol üzletek, éttermek, bárok és más szórakozóhelyek ezrei találhatóak.

Ugyancsak robbanás történt szombaton a halas éttermeiről híres Jimbaran Beach nyaralóhely egyik éttermének kerthelyiségében, egyes források szerint itt több detonáció követte egymást. Helyi tv-csatornák három robbanásról számoltak be, de ezek okát nem lehetett rögtön tudni.

Az indonéz elektronikus média szemtanúkra hivatkozva arról számolt be, hogy legalább három külföldi turista sebesült meg a detonációkban. A Metro tv szerint nem kizárt, hogy több tucatnyi is lehet a sebesültek száma. A rendőrség szóvivője elzárkózott a részletek közlésétől, csak arról számolt be, hogy a hatóságok vizsgálják a két nyaralóhelyen bekövetkezett robbanások körülményeit.

Busztin György jakartai magyar nagykövet az MTI érdeklődésére, hogy van-e esetleges magyar áldozata a történteknek, elmondta: a helyi hatóságok alighanem csak sok óra elmúltával tudnak tájékoztatást adni a külképviseleteknek az áldozatok kilétéről. A magyar turisták szempontjából a jelenlegi időszak nem kimondott szezonja az indonéziai üdülésnek, bár évente több ezer magyar látogat az országba - tette hozzá, bízva abban, hogy így nincs is magyar az áldozatok között.