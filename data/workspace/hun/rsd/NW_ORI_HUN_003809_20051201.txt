Törvényes a Zalakerámia részvényeladása

A Zala Megyei Bíróság jogerős ítélete szerint törvényes a Zalakerámia Zrt. részvényeinek 1000 forinton történő értékesítése. A cég korábban még annak megállapítását kérte, hogy új részvényeire a Lasselsberger Ceramics Kft-nek (LBC) 2350 forintos áron vételi kötelezettsége van.

Törvényes a Zalakerámia Zrt. részvényeinek 1000 forinton történő értékesítése - tájékoztatott a Zalakerámia nyilvános közleményben csütörtökön. A közlemény ismerteti: a Zalakerámia Zrt. igazgatósága azt követően döntött az újonnan kibocsátott részvények 1000 forinton történő értékesítéséről a Lasselsberger Ceramics Kft-nek (LBC), miután a Zala Megyei Bíróság jogerősen elutasította a Zalakerámia Zrt. 2350 forintos vételi kötelezettségre vonatkozó keresetét. 

A közlemény emlékeztet: a Zalakerámia Zrt. októberben nyújtott be keresetet, amelyben annak megállapítását kérte, hogy az újonnan kibocsátott részvényeit illetően a Lasselsberger Ceramics Kft-nek (LBC) 2350 forintos részvényenkénti áron vételi kötelezettsége van. A bíróság elutasította a keresetet és indoklásában kifejti, hogy a Lasselsberger Ceramics Kft. jogszerűen élt vételi jogával, és a jogszabályban előírt feltételeknek maradéktalanul eleget tett. 

A Lasselsberger Ceramics Kft. nem köteles megvásárolni a Zalakerámia Zrt. újonnan kibocsátott részvényeit, ugyanis ilyen vételi kötelezettséget megállapító jogszabályi rendelkezés nincs - teszi hozzá a bíróság a közlemény szerint. 

"Az újonnan kibocsátott részvények tekintetében senki, így a Lasselsberger Ceramics Kft. sem kötelezhető a 2350 forintos vételár megfizetésére, ugyanis e részvények értékesítésére irányadó törvény (Gt.) az értékesítés vonatkozásában nem határoz meg minimális vételárat. A vételár meghatározása tehát a felek szerződéses akaratának függvénye" - idézi a bíróság indoklását a közlemény. 

A Zalakerámia Zrt. igazgatósága a Zala Megyei Bíróság döntésének ismeretében, november 24-én döntött a részvények 1000 forintos részvényenkénti áron történő értékesítéséről LBC Kft. számára, tekintettel arra, hogy az összes beérkezett ajánlat közül ez az ajánlat biztosította a legmagasabb egy részvényre jutó ellenértéket - teszi hozzá a közlemény.

A kisrészvényesek panaszával kapcsolatban egyelőre nem született döntés.