Ingyen pizza miatt bukik a kanadai miniszter

Ingyen szállíttatott kampánycsapatának pizzát egy étterem illegális bevándorló tulajdonosával a kanadai bevándorlási miniszter - írja a BBC News. Cserébe azt ígérte, hogy segít megúszni a kitoloncolást.

Távozik posztjáról Judy Sgro kanadai bevándorlási miniszter, akit azzal gyanúsítanak, hogy ingyen pizzáért cserében azt ígérte egy étterem tulajdonosának, hogy megmenti a kitoloncolástól - írja a BBC News. Harjit Singh, az étterem tulajdonosa azt állítja, hogy ingyen pizzát és hagymás kenyeret kellett szállítania a miniszternek és több mint 16 önkéntesnek, akik kampányán dolgoztak.

Singh szerint ráadásul a miniszter utólag visszatáncolt az üzlettől és elrendelte letartóztatását, hogy mentse magát. A pizzás jelenleg is kitoloncolási őrizetben van.

Sgro, akivel kapcsolatban egy másik esetben is felmerült, hogy kampányában illegális bevándorlót foglalkoztatott ingyen, azzal indokolta lemondását, hogy véget szeretne vetni az ellene felhozott "nevetséges koholt vádaknak". Paul Martin kanadai miniszterelnök elfogadta lemondását.