Börtönszigeten építkezik Demján és Csányi

Volt börtönszigeten épít luxushotelt a Seychelle-szigeteken a Trigránit Rt. A hatcsillagos hotelt a Shangri-La Hotels üzemelteti majd. A 40 millió eurós összköltségű beruházást negyedrészt saját erőből fedezi a cég.

Volt börtönszigeten épít luxushotelt a Demján Sándor, és Csányi Sándor nevével fémjelzett TriGránit Rt. A Seychell-szigetek Long Island tagján ötven évre szerzett bérleti jogot a cég. A létesítményt 2007-ben adják át, a hatcsillagos , minden luxust felvonultató szállót a hat szállodalánc közül kiválasztott Shangri-La Hotels and Resorts üzemelteti majd - írja a Népszabadság.

A beruházás ötlete Bíró Csabától, a Westend City Centerben található Hilton hotel egyik menedzserétől származik. Bíró a Seychell-szigeteken vállalt munkát, és kapcsolatba került a kormányzattal. A terület ideális a hotelépítéshez. A jelenleg börtönszigetként használt, Long Island mindössze nyolc percnyi hajóútra van a szigetcsoport fő szigetétől, Mahétől, A tervezést a Fazekas Architects végzi: a látogatókat sikló viszi majd fel a kikötőből a szálloda épületegyüttesébe.

A projekt 40 millió eurós összköltségvetésének negyedét a TriGránit állja, a háromnegyedét hosszú lejáratú bankhitelekből finanszírozzák majd. A Seychell-szigetek egyre népszerűbbek, ugyanis mindössze nyolcórányi repülőútra vannak Európától, és csak két óra a zónaidő-különbség. A szigetcsoport-államban most építik ki a demokratikus intézményeket, és a piacgazdaságot - a TriGránitnak Közép-Európában van némi rutinja az ilyen környezetben folytatott munkához.