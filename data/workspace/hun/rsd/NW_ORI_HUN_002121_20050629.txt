Kihagyták a tokaji cég emberei az Orbán-bizottságot

Sem Duda Attila ügyvéd, a Tokajhegyalja Kft. volt tagja, sem a cég - hiányzását már korábban jelző - ügyvezetője, Kántor Andrea nem jelent meg az Orbán-bizottság szerdai ülésén. Az Orbánt vádló Élet és Irodalom ügyvédje és munkatársa szerdai meghallgatásán azt mondta, hogy az általuk közölt, írásszakértővel is megvizsgáltatott dokumentumok hitelesek. A Fidesz képviselői továbbra sem vesznek részt a bizottság munkájában.

Nem jelent meg az Orbán család gazdagodását vizsgáló bizottság ülésén Duda Attila ügyvéd, a Szárhegy dűlő-Sárazsadány-Tokajhegyalja Kft. egykori tagja, akit szerdán hallgatott volna meg a testület. Nem volt ott az ülésen Kántor Andrea, a cég ügyvezetője sem, aki már korábban írásban jelezte: nem vesz részt a meghallgatáson. Molnár László, a bizottság szocialista elnöke közölte: levélben kért új időpontot Kántor Andreától.

Jelen voltak viszont az Élet és Irodalom című hetilap vezetői, jogi képviselője és a tokaji cikksorozatot jegyző újságíró. A hetilap főszerkesztő-helyettese, Tarnói Gizella beszámolt arról, hogy a cikksorozat alapját és kiindulópontját jelentő három jegyzőkönyv másolatát neki mutatták meg először, miután decemberben felhívta őt telefonon Mayer János (Mayer Aranka koronatanú édesapja), hogy érdekes dolgokra bukkantak a lánya és volt férjének (aki a Tokajhegyalja Kft. egyik tagja és ügyvédje volt) közös vagyonának feltérképezése során. Mayerék mindenképpen szerették volna azokat a jegyzőkönyvmásolatokat nyilvánosságra hozni, mert féltek, hogy a volt férj kisemmizi az egykori házastársát. "Kézenfekvő volt, hogy Rajnai Attila foglalkozzon az üggyel, mivel ő korábban már foglalkozott a tokaji viszonyokkal, a Hegyalja-törvénnyel" - mondta Tarnói Gizella a cikksorozat előzményeiről.

A manipuláció kizárása érdekében a jegyzőkönyvek hitelességét írásszakértő bevonásával is ellenőriztük - mondta el Rajnai Attila a bizottságnak, aki hozzátette: a szakértő egyértelműen úgy nyilatkozott, hogy ugyanazzal az írással készültek a dokumentumok. "A másik oldalt több alkalommal is próbáltam megszólaltatni, konkrét kérdéseket tartalmazó leveleket is küldtem, de hiába" - nyilatkozta az újságíró. 

A dokumentumok hitelességét azzal is igazoltnak látták, hogy az azokban foglalt határozatok "némelyike kimutathatóan megvalósult" - magyarázta Kovács Zoltán főszerkesztő, aki hozzátette: szintén lényeges dolog volt, hogy aki behozta a jegyzőkönyvet, Mayer Aranka, vállalta, hogy a bíróság előtt is tanúvallomást tesz ezek ügyében". 

ÉS: Üzleti érdekből jegyzőkönyvezték az informális megbeszéléseket

Mayer Aranka az ÉS-nek is, illetve a bíróságon is elmondta, hogy a Tokajhegyalja Kft. rendszeresen tartott "informális taggyűléseket", amelyekről "jegyzőkönyv" is készült. A megbeszéléseken több alkalommal Orbán Viktor volt miniszterelnök is részt vett. A Mayer maga fénymásolta le az ezzel kapcsolatos dokumentumokat, melyek némelyikén ügyvédi aláírás és pecsét is látható. Hogy miért készítettek az informális megbeszélésekről is jegyzőkönyveket, a főszerkesztő-helyettes azzal magyarázta, hogy két kemény üzletember is volt a társaságban, Kékessy Dezső és Madarász László. Ők tagi kölcsönöket is adtak, és nekik fontos volt, hogy dokumentálva legyenek az elhangzottak.

A bizottságot idén tavasszal hozta létre a parlament, az Élet és Irodalom "Tokaji borcsaták" cikksorozata nyomán. A Fidesz részéről delegált tagok már az első ülésről kivonultak, és azóta nem is vettek részt a munkában. Akkor ezt a lépést a bizottság alelnökének jelölt Répássy Róbert fideszes képviselő azzal indokolta, hogy levélben kértek tájékoztatást Orbán Viktortól, a volt miniszterelnök pedig azt válaszolta, hogy családjának állami támogatásból semmilyen jövedelme nem származott. Répássy Róbert így "okafogyottnak" minősítette a bizottság munkáját.

Orbán Viktort a testület a jövő héten július 6-án hallgatná meg, közvetlenül az egész ügyet kirobbantó Mayer Aranka után. A volt miniszterelnök korábban úgy nyilatkozott, hogy eleget fog tenni a bizottság meghívásának.

A Tokaj-ügy

Az Élet és Irodalom (ÉS) még márciusban írt arról, hogy Orbán Viktor kormányfőként üzleti tanácsokat adott állami területek megszerzésére egy felesége résztulajdonában levő tokaji cég taggyűlésein. A lap állítólagos taggyűlési jegyzőkönyvekkel támasztotta alá állításait. Ezek szerint Orbán beszélt állami támogatásokról ("ne nyerjünk annyit, amennyit kértünk, ne mi kapjuk a legtöbbet") és a privatizációról is az állami Tokaj Kereskedőház Rt. birtokainak megvásárlásával kapcsolatban ("mi közvetlenül nem vehetünk meg semmit a kereskedőháztól, forgácsokat le lehet választani az ésszerű vagyongazdálkodás keretében a kereskedőháztól").

Orbán tagadta, hogy bármilyen taggyűlésen részt vett volna és hogy tanácsokat adott volna, a köztévé A szólás szabadsága című műsorában ugyanakkor azt közölte, hogy mondhatta azokat a mondatokat, amiket az ÉS idézett a jegyzőkönyvekre hivatkozva. Fideszes politikusok perrel fenyegették a cikksorozat miatt a lapot, eddig azonban csak az ÉS-ben említett cég perelt. A bíróság helyreigazítási keresetüket első fokon elutasította, másodfokon azonban helyt adott kérelmüknek, így az ÉS-nek közölnie kell, hogy valótlanul állította, hogy "a Szárhegy dűlő-Sárazsadány-Tokajhegyalja Kft. 2000. szeptember 6-án, 2001. június 4-én, valamint 2001. december 2-án taggyűlést tartott, és azokon jegyzőkönyv készült".