Felülvizsgálja szerződéseit a belügy

Október 15-ig áttekinti szerződéseit a Belügyminisztérium, ennek keretében sor kerül a politikai államtitkár munkáját segítő tanácsadói szerződések teljes körű felülvizsgálatára és szükség szerinti módosítására - derült ki a minisztérium [origo]-hoz eljuttatott válaszában. A belügy azokra a kérdésekre reagált két hét után, amelyeket egy, a szerkesztőségünk birtokába került minisztériumi szerződéslistával kapcsolatban tettünk fel.

Két hét után válaszolt a Belügyminisztérium a szerződéseivel kapcsolatos kérdésekre. Orodán Sándor, a BM kommunikációs főigazgatója az [origo] kérdésére szóban azzal egészítette ki a minisztérium írásbeli tájékoztatóját, hogy azért csak most készültek el a válasszal, mert a tárca minden érintett területének illetékese külön-külön reagált a kérdésekre, csak most készült el minden válasz. Hozzátette azt is, hogy a BM-ben minden területen rendkívül intenzív, megfeszített tempójú munka folyik, sok szakmai feladat nehezedik a tárcára. Közölte azt is, hogy jogilag 30 nap állt rendelkezésre a válaszadásra, így a törvényes határidőn belül válaszoltak.

Az [origo] többek között azt kérdezte, hogy mennyit költ sajtó- és PR-ügyekre a politikai államtitkár ebben az évben. Mely céget bízta meg a feladatok ellátásával, hogyan választották ki a győztes vállalkozást? Milyen ügyekben, esetekben tevékenykedett idén a PR-cég? Mennyit költ sajtó- és PR-ügyekre a minisztérium többi része?

A válaszokból kiderült, hogy a minisztérium éves kommunikációjára 15,7 millió forint áll rendelkezésre. Emellett az [origo] birtokában lévő szerződéslista szerint a politikai államtitkár 7,5 millió forintot költhet el saját kommunikációjára. Ennyit kap ugyanis a versenyeztetés nélkül kiválasztott cég, amely az államtitkárnak ad kommunikációs tanácsokat.

A BM a Pont-Ez Kft.-vel kapcsolatban azt közölte: "A cég kommunikációs tanácsadással a politikai államtitkár munkájához nyújt segítséget, a minisztérium sajtókapcsolataival általánosan nem foglakozik. A cég a BM sajtóosztályának feladatkörén túlmutató, a közpolitikai szempontokat is érintő részletes tanácsadási tevékenységet folytat, melyet a közbeszerzési szabályok értelmében nem kell versenyeztetni, így a kiválasztás a szolgáltatást igénybe vevő államtitkár jogköre."

A minisztérium emellett azt is közölte kérdésünkre, hogy a 2006. évi költségvetési felkészülése keretében a szerződési állományt 2005. október 15-ig áttekintik, így sor kerül a politikai államtitkár munkáját segítő tanácsadói szerződések teljes körű felülvizsgálatára és szükség szerinti módosítására.

Orodán Sándor az [origo] kérdésére hozzátette, hogy már utasította az internetes honlap szerkesztésével foglalkozó osztályvezetőt, hogy október 3-tól hozzon létre egy képgalériát, amelyen elérhetőek lesznek a Juhász Gábor politikai államtitkár nyilvános szerepléseiről készült fényképek.Megkérdeztük azt is, hogy milyen szerződéseket készítettek vagy véleményeztek, milyen ügyekben láttak el jogi képviseletet idén a BM által megbízott ügyvédek és ügyvédi irodák. Mi alapján választották ki a megbízott jogászokat? A minisztériumban ugyanis a jogi főcsoportfőnökség és a szerződés-előkészítő és peres képviseleti iroda is jogi ügyeket intéz.   

A tárca erre azt válaszolta, hogy "a Belügyminisztérium széles körű jogi tevékenységet lát el a jogszabálytervezetek elkészítésétől a peres képviseleti tevékenységig. Azon ügytípusokban, ahol a minisztérium nem rendelkezik megfelelő kapacitással, vagy speciális szakkérdésben széles körű peres képviseleti és jogalkalmazói szakértelem szükséges, külső szakértőt indokolt alkalmazni. Ilyen speciális szakmai tapasztalatuk alapján került sor az ügyvédi irodák alkalmazására" - derült ki a válaszlevélből.

Az [origo] a miniszter IDEA tudományos tanácsadó testületével kapcsolatban is érdeklődött, többek között azért, mert kiderült, Wiener György MSZP-s képviselő is tagja a testületnek, és havi bruttó 150 ezer forintért ad tanácsot. Azt kérdeztük, kik az IDEA tudományos tanácsadótestület tagjai. Mekkora díjazásért végzik a munkájukat?

A minisztérium szerint a 2002-ben alakult IDEA működését 2003-tól finanszírozza a a BM. 2003-ban 44 millió forint, 2004-ben 32 millió forint, 2005-ben 35 millió forint költségvetési támogatást kapott a testület. Ebből kétfős titkárságot tartanak fent, és fizetik a titkársági feladatokhoz kapcsolódó infrastruktúrát.

Az IDEA munkájáról azt közölték, hogy "a testület nemzetközileg is elismert szakemberek részvételével számos tudományos előadást, konferenciát tartott, kiadványt jelentetett meg. Az Ágh Attila által vezetett testület kiemelkedő szakmai munkát végez a többcélú kistérségi társulások megalapozása, a modellkísérletek lefolytatása és elemzése terén."

Megkérdeztük azt is, hogy miért kap Tóth Zoltán egy évvel ezelőtt felmentett közigazgatási államtitkár még mindig szolgálati autót, ez meddig jár neki.

A tárca szerint Tóth Zoltán "a Miniszterelnöki Hivatal munkatársaként, a Belügyminisztériummal szoros együttműködésben látja el a letelepedési, bevándorlási és honosítási kormánymegbízott kabinetfőnöki feladatait", ezért idén év végéig jár neki egy középkategóriás autó.

Az [origo] birtokába került szerződéslista szerint Simon Géza szakértő napi 50 ezer forintért, éves szinten mintegy 12 millióért ad telekommunikációs és informatikai tanácsokat. Ezzel kapcsolatban arra a kérdésre kerestük a választ, hogy pontosan milyen tanácsokat ad a szakember, mi az indoka a magas költségeknek.

A BM ezzel kapcsolatban azt közölte: "Simon Géza 2005 márciusa óta, megbízási szerződés alapján lát el széles körű szakmai tanácsadói tevékenységet a közigazgatási államtitkár részére. Feladatkörébe tartozik a közigazgatási államtitkárhoz érkező informatikai tárgyú megkeresések, szakmai anyagok elemzése, döntési javaslatok kidolgozása, a folyamatban lévő informatikai tárgyú közbeszerzések során keletkező szakmai anyagok elemzése, a Schengen Alap monitoringrendszerének kialakítása, szoros együttműködésben a megvalósításért felelős szakemberekkel. A tanácsadói szerződés a hasonló tárgyú szolgáltatások szokásos piaci árához viszonyítva kifejezetten alacsony összegű." Az [origo] által megkérdezett szakember alátámasztotta, hogy az informatikai tanácsadók esetében nem kirívó a napi 50 ezres díjazás, ennél magasabb összegért is adnak tanácsot a területen ismertebbnek számító cégek.

Nem érkezett válasz arra a kérdésünkre, hogy mi indokolja, hogy a közlekedésrendészeti rendőri szervekhez külön kapcsolattartót kell fizetni, havi bruttó 250 ezer forintért. Arra sem válaszoltak, hogy más rendőrségi szervekhez vagy a határőrséghez, katasztrófavédelmhez is tartozik-e a BM által megbízott kapcsolattartó.

Komáromi Gergely