Új belbiztonsági főnököt nevezett ki Bush

Megnevezte jelöltjét a belbiztonsági minisztérium élére Bush amerikai elnök. Az elnök Michael Chertoff volt szövetségi bíróval helyettesítené a távozó Tom Ridge minisztert. Bush korábban New York volt rendőrfőnökét jelölte a posztra, azonban tőle törvényszegés gyanúja miatt visszavonta a megbízást. Bush elnök jelöltjét a szenátusnak kell elfogadnia ahhoz, hogy Chertoffból ténylegesen miniszter lehessen.

Megnevezte jelöltjét a belbiztonsági minisztérium élére George Bush, az Egyesült Államok elnöke. Bush keddi bejelentése szerint Michael Chertoff szövetségi bíróra bízza a posztot. A minisztériumot korábban Tom Ridge vezette, ő azonban Bush újraválasztása után lemondott, bár bejelentette, szívesen folytatná a munkát, ha Bush felkéri rá.

 

Bush elnök korábban már talált egy jelöltet a tiszt betöltésére: Bernard Kerik volt New York-i rendőrfőnöknek adta volna a tárcát. Kerikről azonban kiderült: olyan külföldi háztartási alkalmazottat vett föl, akinek gondok voltak az amerikai tartózkodási engedélyével. Ugyanakkor az is kiderült, hogy még rendőrfőnökként elég pazarlóan bánt a forrásokkal. Kerik ezért lemondani kényszerült a megbízatásról.

 

Michael Chertoff korábban Bush terrorellenes háborújának stratégiai tervezésében vett részt, az elnök innen ismeri a szövetségi bírót, aki az igazságügyi minisztérium bűnüldözési osztályát vezette korábban.

 

Bush szerint Chertoff kiváló vezető, aki megállja majd a helyét a minisztérium élén. "A terrorellenes stratégia kialakításakor megértette, hogy a támadásokat az előtt kell megakadályozni, hogy megtörténnének" - sorolta jelöltje korábbi érdemeit Bush elnök.

 

Tom Ridge, a február elsején távozó miniszter szerint sok munka vár utódjára. "Szó szerint több száz jelentést kell elkészíteni, több ezer kérdést kell megválaszolnia" - beszélt a Chertoffra váró munkáról Ridge a CNN-nek.