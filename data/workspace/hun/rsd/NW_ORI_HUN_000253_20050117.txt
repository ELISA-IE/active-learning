Kémkedéssel kerülné el a válságot a Bank of England

Informátorok toborzásával és a City-beli pletykák intézményesített figyelésével erősíti piaci "hírszerző" munkáját az Angol Bank, hogy elejét vegye a Barings bankéhoz hasonló, globális megrázkódtatásokat okozó piaci válságok váratlan kirobbanásának. A pénzintézet ezenkívül felszámolja a kormánynak még végzett kiskereskedelmi jellegű bankszolgáltatásokat - írta a Financial Times.

A brit üzleti napilap értesülése szerint az új stratégia része a brit jegybank "tetőtől talpig" történő átalakításának, amelyet Mervyn King kormányzó rendelt el. Ennek fő célja, hogy a Bank of England levesse magáról úri klubra jellemző arculatának utolsó jegyeit, és első osztályú, profi pénzügypolitikai hatósággá váljon - áll a cikkben.

E cél jegyében a bank piacfigyelő részlegét átcsoportosítják úgy, hogy annak egy részlege állandó kapcsolatban legyen a pénzintézetekkel, és információkat gyűjtsön olyan piaci tevékenységekről, amelyek a pénzügyi rendszer egészének aláásásával fenyegetnek.

King úgy véli: jóllehet az Angol Bank nem akar párhuzamosan tevékenykedni a brit tőzsdefelügyelettel (FSA), a rendszert fenyegető veszélyek felderítésében még előnyt is jelent számára az FSA-vel szemben, hogy nem ő a piaci felügyelet - áll a Financial Timesban. A lap szerint a Bank of England az utóbbi egy évben máris a stabilitásra leselkedő potenciális veszélyként azonosította a fedezeti alapok és a származékos termékek gyors terjedését.

A piaci információgyűjtés erősítésének célja az olyan összeomlások megakadályozása, amilyen kilenc éve a legrégibb citybeli intézményé, a királyi család befektetéseit is kezelő Barings Banké volt.

King kormányzó a lap szerint azt is tervezi, hogy 300 évi hagyománnyal szakítva felszámolja a jegybanknak a kormány számára végzett kiskereskedelmi jellegű bankszolgáltatásait. A Bank of England továbbra is a kormány bankára marad, már folynak a tárgyalások arról, hogy a piaci jellegű fizetési tranzakciókat, amelyeket a Bank of England még végez a kormányhivatalok számára, két-három éven belül felszámolják. 