Kamerákkal tartanának rendet a romatelepen

A kelet-szlovákiai eperjesi Stará Tehelna lakótelepen elkülönítő betonfal helyett térfigyelő kamerákkal figyeltetnék az ott lakó romákat. A lakótelepi közösségi ház vezetője a Roma Sajtóközpontnak elmondta: a romák aláírásgyűjtésbe kezdtek a kamerák ellen.

Állítólag a kelet-szlovákiai Eperjes önkormányzata azt tervezi, hogy  térfigyelő kamerákat helyez el a Stará Tehelna cigány lakótelepen. Ez az a telep, amit korábban a környékbeliek  - meg nem erősített hírek szerint az önkormányzat - betonfallal vagy kerítéssel akartak leválasztani. A város polgármestere cáfolta, és "nyári show-nak" nevezte ezt. Milan Benc kijelentette: "semmiféle falat nem építünk." 

Ugyanakkor most az önkormányzat egyik bizottságának javaslatára a lakótelepet térfigyelő kamerákkal kívánja felszerelni, amelyeken keresztül a városi rendőrség figyelné az ott élő romákat. A polgármester közölte: támogatás híján egyelőre két kamerát telepítenének. A lakótelepi közösségi ház vezetője a Roma Sajtóközpontnak elmondta: a romák aláírásgyűjtésbe kezdtek a kamerák ellen, amelyeket diszkriminatívnak tartanak.

A Stará Tehelna nevű lakótelepi gettó 176 szükséglakásból áll. Az egy-két szobás lakásokban hivatalosan 1180, de az ottani szociális munkások szerint több mint 1700 ember lakik. A romák korábban állami bérlakásokban laktak, de felhalmozott lakbér- és közműtartozásaik miatt átköltöztették őket ezekbe, a belga Vöröskereszt segítségével épült szükséglakásokba. Korábban a környékbeliek azt követelték az önkormányzattól: húzzon falat a lakótelep köré.  

Estoèák Maximilián - Roma Sajtóközpont