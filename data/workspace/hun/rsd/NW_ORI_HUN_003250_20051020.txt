Amerikában emelkedett a tőzsde

Emelkedéssel zártak a vezető New York-i tőzsdemutatók a magyar idő szerint szerda esti kereskedésben. A részvények drágulása annak köszönhető, hogy a Fed egyik illetékese azt mondta: a magas energiaár nem jelent kockázatot a maginflációra.

A várhatóan jövőre mérséklődő inflációs ütemből a befektetők arra következtettek, hogy a Fed nem növeli a kamatokat a "végtelenségig". Az október elejéig tartó közel másfél hónapban folytatódott az amerikai gazdaság erősödése, de a hurrikánok okozta károk hatással voltak egyes térségek gazdaságnövekedésére és a magasabb energiaköltségek miatt nőttek az árak - közölte az amerikai jegybank szerepét betöltő Fed az amerikai gazdaság központjainak állapotáról kiadott időszakos jelentésében. A szerdán este ismertetett Bézs Könyv szerint a vizsgált időszakban valamennyi térségben emelkedtek az energiaárak, drágultak a feldolgozott olajtermékek és az építőanyagok, továbbá nőttek a víziszállítás díjai. 

    Számos körzetből arról érkezett jelentés, hogy az energiaárak emelkedésével kapcsolatos költségnövekedést a termelők a fogyasztókra hárították. A legtöbb térség fokozatos, vagy mérsékelt gazdaságélénkülésről számolt be, kivéve New Yorkot, ahol lassult. Számos vállalkozás arra számít, hogy továbbra is magasan maradnak az energia- és építőanyagárak.  

A Bézs Könyv megállapításait felhasználja majd a Fed kamatalakító Nyíltpiaci Bizottsága (FOMC), amikor november 1-én dönt az irányadó kamatról. A Fed tavaly június óta 11 alkalommal emelte a kamatot, mindegyik esetben 25 bázisponttal, ami jelenleg 3,75 százalék. Megfigyelők szerint a Fed folytatja kamatemelési sorozatát, hogy visszaszorítsa az inflációs nyomást, amit a kőolaj magas ára vált ki. A Bézs Könyv tartalmának az ismertetése után a New York-i értéktőzsdén a DJIA nyeresége 25 pontról 47 pontra, a Nasdaq-é 3,5 pontról 10 pontra nőtt.

A technológia papírokkal telített Nasdaq Composite index 1,71 százalék (35,24 pont) emelkedéssel 2091,24 ponton fejezte be a szerdai napot. A 30 vezető ipari részvény DJIA mutatója 1,25 százalékkal (128,87 ponttal) 10 414,13 pontra nőtt.

A részvényáraknak kedvezett az is, hogy szerdán tovább gyengült a kőolaj ára. A New York-i árupiacon (NYMEX) a nyugati féltekén irányadó West Texas Intermediate (WTI) amerikai könnyűolajfajta novemberi jegyzése 79 cent csökkenéssel 62,41 dolláron zárt. Tőzsdezárásra New Yorkban az euró 1,1991 dollárra erősödött a keddi 1,1961 dollárról. A dollár 115,26 jenre gyengült az előző napi 115,63 jenről. Az euró 253,20 forintot ért az egy nappal korábbi 252,43 forint után. New Yorkban az arany unciája októberre 8,60 dollárral 463,50 dollárra gyengült.