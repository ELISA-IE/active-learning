Részben követi az OTP a jegybanki kamatcsökkentést

Az OTP Bank nem követi teljes mértékben a jegybank keddtől érvényes, 75 bázispontos alapkamat-csökkentését - közölte Spéder Zoltán, a pénzintézet alelnöke. 

A legnagyobb magyarországi bank közel 50 bázisponttal csökkenti a 2005. március 1-je után kötött szerződések esetében az új lakás építésére és vásárlására igénybe vett lakáshitelek kamatát. Így az új lakásra öt évre fix kamatozással - akár forrásoldali, akár kiegészítő kamattámogatás mellett - folyósított lakáshitelek kamata 4,0 százalék lesz, melyhez változatlan mértékű, 2,0 százalékos kezelési költség kapcsolódik. A kamatcsökkentések nyomán az új lakás vásárlásához nyújtott forint hitel törlesztőrészlete alacsonyabb lett, mint a deviza alapú hitelkonstrukcióké.

Spéder Zoltán elmondta, hogy az OTP a lakossági megtakarítási termékek körében csak a jegybanki alapkamat-csökkentés mértékének egy-, illetve kétharmadát érvényesíti.