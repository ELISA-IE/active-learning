Szili vállalná az államfő-jelöltséget

Szili Katalin, az Országgyűlés elnöke először jelentette ki, hogy vállalná a köztársasági elnöki jelölést - írja a Népszabadság. A szocialista politikus esélyesnek tartja magát a poszt elnyerésére.  Sólyom László pedig élete legnagyobb elismerésének tarja, hogy több mint száz közéleti személyiség őt látná szívesen az elnöki székben.

Szili Katalin szocialista politikus először jelentette ki a nyilvánosság előtt, hogy vállalná a köztársasági elnöki jelölést, sőt esélyesnek is tartja magát az államfői tisztség elnyerésére. Az Országgyűlés elnöke minderről az Észak-Magyarországnak című napilapban nyilatkozott. A házelnök a megyei lapnak elmondta: "Szerénytelenség nélkül, a körülmények ismeretében hiszek az esélyemben." Szili Katalin hozzátette: a rendszerváltozás óta már volt liberális és konzervatív elnöke is Magyarországnak, szocialista azonban még nem. 

Sólyom László, az Alkotmánybíróság első elnöke, akit a Védegylet nevű civil szervezet indítványára több jobb- és baloldali közéleti személyiség is támogat az államfői tisztségre, a Heti Válasznak azt mondta: ez élete legnagyobb elismerése. Sólyom egyetértett Mádl Ferenc államfő egy korábbi megjegyzésével, hogy a köztársasági elnöknek komoly jogi műveltségre van szüksége, ismernie kell a magyar és az európai jog alkotásait. Solyóm László szerint pártkötődés nem zárja ki, hogy valakit államfővé válasszanak. "Attól kezdve azonban, hogy letette a hivatali esküt, el kell felejtenie, sőt le kell küzdenie korábbi pártszimpátiáit" - tette hozzá.