Börtönbe juthat a rákkeltő paprika forgalmazója

A fűszerpaprika-ügyben érintett két cég vezetői ellen emelt vádat a a Bács-Kiskun Megyei Főügyészség. A cégeket azzal vádolják, hogy nem tájékoztatták arról a fogyasztókat, hogy az általuk forgalomba hozott fűszerpaprikát küldföldről származó paprikával keverték. Ráadásul a termékeket annak ellenére piacra dobták, hogy tudták, azokban a rákkeltő anyagok aránya meghaladja az egészségügyi határértéket.  A cég vezetőit akár három éves börtönre is ítélhetik.

Vádat emelt a Bács-Kiskun Megyei Főügyészség annak a két cégnek a vezetői ellen, akik érintettek voltak a tavalyi fűszerpaprika-ügyben - jelentette be szerdai sajtótájékoztatóján Nánási László megyei főügyész. A vádiratot az ügyészég szeptember 30-án nyújtotta be a bíróságra. A kalocsai Fűszerpaprika Rt. vezérigazgatóját, kereskedelmi, valamint termelési igazgatóját folytatólagosan elkövetett fogyasztói megtévesztéssel, illetve ártalmas közfogyasztási cikkel való visszaéléssel gyanúsítják. 

Az ügyészség szerint a cég vezetői előbb azzal követtek el bűncselekményt, hogy a hungarikumnak számító kalocsai fűszerpaprikát 2003-ban a rossz hazai termés miatt külföldről (Brazíliából és Spanyolországból) származó paprikával keverték, amiről azonban nem tájékoztatták a fogyasztókat. A kalocsai paprika ugyanis eredetvédett, csak Magyarországon termelt nyersanyagból lehet előállítani. Ráadásul az ügyészség szerint a cég vezetői tudtak arról, hogy a külföldi paprikaörleményben a rákkeltő anyagok aránya meghaladja az egészségügyi határértéket, ennek ellenére mégis forgalomba hozták a termékeket.  

A vizsgálatok szerint a cég által piacra dobott 1500 kilogramm fűszerpaprikában a rákkeltő hatású aflatoxin aránya kilogrammonként elérte a 7-18 milligrammot, miközben az egészségügyi határérték 5 milligramm. Az ugyancsak rákkeltő hatású ochratoxinból pedig egyes termékekben 134 milligrammot is találtak, miközben ebből az egészségügyi határérték 10 milligramm. A határérték túllépésről  a megyei élelmiszerellenőrzési hivatal is figyelmezette 2004 augusztusában a Fűszerpaprika Rt-t, a cég azonban ennek ellenére is piacra dobta termékeit.

A sükösdi Házi Piros Paprika Kft. vezetőjét fogyasztói megtévesztésével, valamint ártalmas közfogyasztási cikkel való gondatlan visszaéléssel vádolják. A Házi Piros Paprika Kft-t azért vádolják gondatlansággal, mivel a  cég kikérte ugyan az egészségügyi hatóság véleményét, azonban már ennek megérkezése előtt értékesítette készítményeit. Közel 2500 kilogramm paprikát importált Romániába.

Nánási László főügyész elmondta: az ügyészég a bíróságtól akár a cégek megszüntetést is kérheti. Valószínűbb azonban, hogy pénzbírság kiszabását kérik majd. A büntetés kiszabásánál komoly érv lehet, hogy ipari méretekben történt a termék előállítása, valamint hogy egy hungarikum érintett az ügyben. A fogyasztó megtévesztéséért 2 év szabadságvesztés, az ártalmas közfogyasztási cikkel visszaélés miatt pedig akár 3 éves börtönbüntetés is kiszabható.

A paprikabotrány kapcsán két Csongrád megyei cég, többek között a Szegedi Paprika Fűszer- és Konzervgyártó Rt.-t ellen is nyomozott a rendőrség. Itt azonban egyelőre még nem emelt vádat az ügyészség.