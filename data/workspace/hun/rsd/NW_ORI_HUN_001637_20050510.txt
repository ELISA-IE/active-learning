Volt nejének új párját akarta megöletni Tasnádi

Volt felesége és a nő új élettársának megölésére is adott utasítást - több ízben és több személynek - Tasnádi Péter - írja a Népszabadság rendőrségi forrásokra hivatkozva. A lap szerint a rendőrök alkut kötöttek a vállalkozó egyik bizalmasával, aki részletesen beszámolt az ügyekről.

Büntetlenségéért cserébe részletesen beszámolt Tasnádi Péter viselt dolgairól a rendőröknek egykori bizalmasa, A. Gábor - írja a Népszabadság. A férfi egyebek mellett Tasnádi volt felesége és új élettársa, Szabó-Stein-Imre megöletésének terveit is elmondta a nyomozóknak. 

Korábban az az információ terjedt el, hogy a vállalkozó egykori nejét akarta megöletni, most kiderült, hogy nem csak az asszony, hanem annak új élettársának megölésére is kiadott több ízben, több személynek utasítást Tasnádi.

A Népszabadságnak rendőrségi források megerősítették, hogy hónapokkal ezelőtt már volt egy sikertelen kísérlet Szabó-Stein meggyilkolására, ám mivel az ezzel megbízott embereknek rossz minőségű fényképet mutattak, azok tévedésből a férfi kertészét késelték meg. 

Több jel arra utal, hogy B. Pál újságírót is felbérelte a vállalkozó, hogy gyilkolja meg a férfit - mondták rendőrségi források a Népszabadságnak. A lap szerint B. fegyvert, és egy motorkerékpárt is vásárolt a terv kivitelezéséhez, ám Szabó-Steinék rendőri védelme miatt kénytelen volt elállni a tervtől.

Tasnádi ugyanakkor volt nejét is el akarta tenni láb alól, és - a lap szerint - másfélmillió forintért felbérelte L. Ferenc egykori rendőrt, hogy végezzen vele. L. állítólag 750 ezer forintot kapott előleg gyanánt, ám nem hajtotta végre a tervet, a pénzt pedig elköltötte. Állítólag ezért gyújtották fel autóját a tavaly nyáron.

Tasnádi ellen jelenleg vagy fél tucat ügyben nyomoz a Nemzeti Nyomozó Iroda, és a közeljövőben indul a másodfokú eljárás egy korábbi, százmilliós adócsalás vádjával folyó büntetőperében. 

Az NNI nyomoz például abban az ügyben, hogy Tasnádi állítólag egykori józsefvárosi piaci üzlettársa özvegyének autóját is felgyújtatta, mivel nem akart leülni vele tárgyalni. A vállalkozó ugyanis kevesellte azt a pénzt, mit a piacból való kiszállásakor kapott. Tasnádi terhére róják fel továbbá egy teljesen más ügyben tanúskodó férfi megkéseltetését. A megbízatást állítólag B. Pál újságíró vitte neki. A férfi életveszélyes sérüléseket szenvedett. Vizsgálják továbbá a nyomozók, Tasnádi garázdálkodását a gyulai szépségkirálynő-választáson, ahol azt szerette volna, hogy az ő barátnője fejére kerüljön a korona, és azt az ügyet, amelyben bérbehajtást vállaltak, de hiába szedték be a pénzt, azt zsebre vágták, és a megbízónak azt mondták, nem jártak sikerrel - írja a Népszabadság. 

Tasnádi védője a lapnak azt mondta, hogy védencét eddig nem gyanúsították emberölés előkészületeivel, és számos olyan bűncselekménnyel sem hozták összefüggésbe a nevét, amelyekkel a sajtónak kiszivárogtatott hírek szerint gyanúsítják. Tuza szerint csak tényekkel tud vitatkozni, ám Tasnádi Péterrel szemben nem sok tényállítást tett eddig a rendőrség - derül ki a Népszabadság írásából.