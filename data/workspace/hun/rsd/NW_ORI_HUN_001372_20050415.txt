Pénteken temetik Rainier herceget

Sorra érkeznek a gyászolók a monacói hercegi palotához, hogy a nap folyamán végső búcsút vegyenek a 81 éves korában elhunyt Rainier nagyhercegtől. A temetési szertartást szigorú biztonsági intézkedések kísérik Monacóban.

Politikusok, hírességek sorra érkeznek a monacói hercegi palotához végső búcsút venni a múlt hét szerdán elhunyt III. Rainier monacói hercegtől. A gyászolók között van Jacques Chirac francia elnök, János Károly spanyol, Károly Gusztáv svéd király, Szonja norvég királynő, és Frederik dán koronaherceg is.

A néhai uralkodót a monacói katedrálisban helyezik végső nyugalomra, felesége, a legendás hollywoodi filmcsillag, Grace Kelly mellé, aki 1982-ben hunyt el autóbalesetben. III. Rainier péntek éjjeli gyászszertartásán csak közeli családja vesz majd részt.

A temetést szigorú biztonsági intézkedések kísérik, közel 1300 rendőr zárta le a temetési menetet kísérő utcákat és tereket.

A pénteki szertartás során a néhai uralkodó kívánsága szerint koporsóját tíz katona viszi át a palotából a katedrálisba. Útközben majd áthaladnak egy téren, ahol háromezer monacói lakos várja, hogy végső búcsút vehessen a hercegtől. A katedrális előtt 36 fegyveres díszsortűzzel tiszteleg a jelenkori Európa leghosszabb ideig hivatalban volt uralkodója előtt. A 81 éves Rainier múlt hét szerdai halálát tüdő-, szív- és veseelégtelenség okozta.