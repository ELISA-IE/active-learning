Még egy rántott csirke se jöhet be Romániából

Eddig hat, Romániából származó baromfiszállítmányt tartóztattak fel a határon a romániai madárinfluenza-gyanús esetek miatt. Emellett a török szárnyasokat sem engedik be hétfőtől az Unió területére. A kritikus térségekből Magyarországra utazókat a szokásosnál jóval tüzetesebben ellenőrzik, szárnyasokat még feldolgozott állapotban sem engednek be Magyarországra.

Hat romániai eredetű baromfiszállítmányt állíttattak le a román-magyar határon a romániai szárnyasok körében észlelt madárinfluenza-gyanús esetek miatt - jelentette be hétfő délelőtt Gráf József agrárminiszter. A tárcavezető szerint a Magyarországra a Távol-Keletről (innen terjedt el a kór), Romániából és Törökországból (ahol pulykákon figyeltek meg madárinfluenza-tüneteket) beutazókat a megszokottnál sokkal szigorúbban vizsgálják mind a román-magyar határon, mind Ferihegyen. Élő baromfit már egyáltalán nem engednek be az országba, ahogy szárnyasból készült ételeket sem. A magyar szakemberek forró dróton egyeztetnek a román hatóságokkal a helyzetről - közölte a miniszter.

Rácz Jenő egészségügyi miniszter szerint a romániai helyzet egyelőre állat-egészségügyi kérdés, jóllehet a kormány februárban, egy esetleges világjárvány esetére elfogadott intézkedési tervének nulladik fázisa már érvénybe lépett. Rácz közölte azt is, hogy itthon megfelelő mennyiségű gyógyszer áll rendelkezésre, és oltóanyagot is tesztelnek már embereken. Egy hét múlva várható a kísérleti oltások eredménye, és ha ez megfelelő, megkezdődhet az ipari mennyiségű gyártás - mondta hétfőn Rácz Jenő, aki szerint olyan mennyiségben lehet majd Magyarországon ilyen oltóanyagot előállítani, hogy még exportra is jut majd belőle. Garantálni tudjuk a magyar lakosság biztonságát - nyugtatott meg mindenkit a miniszter.

Bujdosó László országos tiszti főorvos hétfőn reggel azt mondta, tömeges lakossági oltásokra semmi szükség, hiszen a lakosság általában nem veszélyeztetett. A védőoltásra elsősorban az állatokkal közvetlen érintkezésbe kerülőknek lehet szüksége. "Szó lehet arról, hogy állatorvosokat, baromfitelepen dolgozókat oltsunk a madárinfluenza ellen, de tömeges lakossági oltásokra semmi szükség, hiszen a lakosság általában nem veszélyeztetett" Közölte azt is, hogy ez a vírus "nem tud még emberről emberre terjedni, ehhez szoros baromfikontaktus kell, hogy egy ilyen fertőzés továbbmenjen".

Az országos tiszti főorvos szerint lehet biztonsággal Romániába utazni. Megjegyezte ugyanakkor, hogy oda kell figyelni azokra, akik romániai tartózkodásukat követően influenzás tünetekkel betegednek meg. Eközben a Külügyminisztérium közleménye szerint Románia keleti részének több megyéjében beutazási tilalmat rendeltek el. A külügy ezért arra kéri a Romániába készülőket, hogy utazásuk előtt a Külügyminisztérium Konzuli és Igazságügyi Együttműködési Főosztályától kérjenek tájékoztatást, mivel a helyzet óráról órára változik.

A kormány mellett a Magyar Madártani és Természetvédelmi Egyesület is figyel a madárinfluenzára. A civil szervezet a vadon élő madarak között kíséri figyelemmel a madárinfluenza felbukkanását. Az egyesület közleménye szerint a vonulási útvonalak ismeretében biztos, hogy Magyarországra közvetlen módon, vonuló madarak által nem juthat el a vírus, mivel a Kárpát-medencében, de egész Európában nincs olyan átvonuló vagy itt telelő madárfaj, amely a fertőzött területekről felénk vonulna. A madártani egyesület szerint a városi madaraktól - galambok, házi verebek, varjak - sem kell tartani: mivel ezek nem vonuló fajok, így lehetőségük sincs találkozni a kórokozóval, nem terjeszthetnek madárinfluenzát.

A mostani pánik oka, hogy múlt héten a Duna-deltát felölelő Tulcea megyében és néhány környező vidéken gyanús vadmadártetemeket fedeztek fel és háztáji gazdaságokban kacsák pusztultak el. Azt egyelőre csak valószínűsíteni lehet, hogy madárinfluenza miatt hullottak el a madarak. Emellett kétezer pulyka pusztult el Törökország Balikesir tartományban, bizonyítottan madárinfluenza következtében hétvégén. Emiatt az Európai Unió hétfőtől betiltotta a Törökországból érkező szárnyas behozatalt. Romániával szemben ugyanakkor hasonló intézkedést nem rendeltek el uniós szinten, mert még nem biztos, hogy madárinfluenzában hullottak el a szárnyasok. Az Európai Bizottság hétfőn bejelentette azt is, hogy az Európai Unió tagországaiban felmérik és szükség esetén bővítik a vírus elleni gyógyszerek és oltóanyagok készleteit.

Ha a romániai esetek alapján bebizonyosodna, hogy az erősen fertőző, emberre is veszélyes H5N1-es vírustörzs van jelen, úgy ez lenne az első bizonyítéka annak, hogy az Ázsiában 2003 óta 65 ember életét kioltó vírus bejutott Európába.