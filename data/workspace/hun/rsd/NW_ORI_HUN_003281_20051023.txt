Nincs túlélője a nigériai repülőbalesetnek

Meghalt mind a 117 ember - 111 utas és 6 főnyi személyzet -, aki a szombaton lezuhant nigériai repülőgépen tartózkodott. A Bellview Airlines nigériai légitársaság utasszállító repülőgépe felszállás után néhány perccel Lagos közelében zuhant le.

Felszállás után néhány perccel Lagos közelében lezuhant a Bellview Airlines nigériai légitársaság utasszállító repülőgépe, fedélzetén 117 emberrel. A szerencsétlenséget senki nem élte túl. A repülőgép roncsait Lagostól 30 kilométerre északra találták meg, egy futballpálya nagyságú területen szétszóródva. A becsapódó gép 20 méteres krátert vájt a mocsaras talajba, a becsapódás ereje fákat tépett ki gyökerestől, és több ház tetejét leszakította a közeli faluban. Egy helyszínen járt rendőrtiszt szerint egyetlen ép holttestet se sikerült felfedezni.  Bár pontos utaslistát egyelőre nem tettek közé, hírügynökségi értesülések szerint a katasztrófában elpusztult 111 utas között volt a Nyugat-Afrikai Államok Gazdasági Közösségének egyik vezetője, egy amerikai katonatiszt, egy nigériai elnöki tanácsadó, két brit és egy német állampolgár - írja az MTI. A gép helyi idő szerint kilenc órakor szállt fel az Atlanti-óceán partján fekvő nagyvárosból, ahonnan a fővárosba, Abujába indult. A heves viharba került Boeing pilótája vészjelzést adott le, majd Lagostól 24 kilométerre, a Guineai-öböl fölött járó gép eltűnt a radarernyőkről.

Lagosból a legtöbb repülőgép - a kontinens belsejébe tartók is - az óceán felé indul, majd onnan kanyarodik vissza a szárazföld irányába. Az utasok állampolgársága egyelőre nem ismeretes, de a belföldön és Nyugat-Afrika-szerte is járatokat közlekedtető magántulajdonú légitársaság népszerű a külföldiek körében, és nyugati diplomaták attól tartanak, hogy több honfitársuk is lehet a fedélzeten. 

A katasztrófáról először a CNN amerikai hírtelevízió és a nigériai televízió számolt be, de értesüléseit sokáig nem erősítették meg hivatalosan. A CNN értesülései szerint a Bellview Airlines gépével a légi irányítók pár perccel azután veszítették el a kapcsolatot, hogy Lagosból az ország fővárosába, Abujába indult. Repülőgép-szerencsétlenségek 2005-ben

2005-ben, különösen augusztusban sokat lehetett hallani sok áldozatot követelő légikatasztrófákról. Februárban Afganisztánban zuhant le egy Boeing 737-es, a fedélzetén tartózkodó több mint száz ember életét vesztette. Március közepén Oroszország északi részén egy An-24 típusú repülőgép, 52 személlyel a fedélzetén leszállás közben a talajnak ütközött és kigyulladt. A gép 29 utasa meghalt. Július 16-án Egyenlítői-Guineában 60 emberrel a fedélzetén zuhant le egy Antonov-24 típusú gép.

A ciprusi Helios Airways légitársaság repülőgépe augusztus 14-én Athén közelében zuhant le 115 utassal és 6 főnyi személyzettel a fedélzetén. A Boeing-737-es Lárnakából Prágába tartott. A tragédiát senki nem élte túl. Két nappal később Venezuela területén lezuhant a kolumbiai West Caribbean légitársaság Martinique szigetére tartó utasszállítója. A fedélzetén tartózkodó 151 utas és nyolcfőnyi személyzet nem élte túl a katasztrófát.

Augusztus 23-án Peruban az őserdőben lezuhant a helyi Tans légitársaság utasszállító repülőgépe, a fedélzetén tartózkodó száz személyből 48 vesztette életét a szerencsétlenségben. Szeptember elején pedig az indonéziai Medanban zuhant sűrűn lakott területre és gyulladt ki egy belföldi utasszállító repülőgép. A szerencsétlenségben 149 ember vesztette életét, beleértve negyvenhét helyi lakost a földön.