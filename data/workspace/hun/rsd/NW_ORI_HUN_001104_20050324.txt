Fél százalékpontos kamatcsökkentést várnak

Ötven bázisponttal csökkenti az alapkamatot a Monetáris Tanács a keddi kamatmeghatározó ülésen - vélik csaknem egyöntetűen a Napi Gazdaság által megkérdezett elemzők. A mérséklés indokai között az elemzők a vártnál lényegesen alacsonyabb februári inflációt, illetve a kedvező kilátásokat említették elsőként, a lefaragás terét szűkíti viszont a kockázati prémiumsáv szűkülése.

Az utóbbi napok gyengülése jelentős kamatcsökkentési várakozásokat 'árazott ki', a februári inflációs adat közzététele idején 100-125 bázispontos vágást is elképzelhetőnek tartott a piac. Egyes elemzők szerint technikailag 75 bázispont is beleférne, ám a gyengülő árfolyam és a hektikus nemzetközi befektetői hangulat, valamint a nem javuló fundamentumok óvatosságra intik a jegybankot, így aligha csökkenti fél százalékpontnál nagyobb mértékben az irányadó alapkamatot. 

Lányi Bence, a Raiffeisen Értékpapír Rt. elemzője szerint az sem kizárt, hogy a forintnak a keddi ülésig esetlegesen bekövetkező további gyengülése miatt a Monetáris Tanács csak 25 bázisponttal mérsékli a kamatot.