Novemberben bővítik az M0-st

A keleti szektorban bővül idén az M0-s körgyűrű. Ezúttal 23 kilométert építenek az autópályákat összekötő útrendszerhez - írja a Világgazdaság. Ugyanakkor startra kész a következő ütem is. A beruházások átadásának határideje 2007.

Novembertől bővítik az M0-st. A körgyűrű építését ez alkalommal a keleti szektorban folytatják. Az M5-ös és az M3-as által határolt szektorban adnak át két szakaszt - írja a Világgazdaság. Az egyik az M5-öst kötik össze a 4-es főúttal, illetve megépítik a 4-es főút Vecsést és Üllőt elkerülő szakaszát. A két beruházás ára 338, illetve 12,5 milliárd forint, mindkettőt a költségvetésből finanszírozzák.

Ugyanakkor startra kész a keleti szektor folytatása is. A 335 millió eurós összköltség 85 százalékos részét az Európai Unió kohéziós alapja fedezi, a fennmaradó részt az Európai Beruházási Bank (EIB) hiteléből fizetik. Itt a 4-es főutat kötik majd össze az M3-assal, illetve megépítik az M0-s gödöllői bekötését. Novemberre mindkét beruházási terv elkészül, a projektet várhatóan 2007-re fejezik be.

A Nemzeti autópálya Rt. Ugyanakkor tervezi a már elkészült déli szakasz bővítését is, mert a kétszer két sáv úgy tűnik nem elegendő. Az NA Rt.-nél elképzelhetőnek tartják, hogy az M1-M5 közti szakaszt 2007-re már kétszer három sávossá bővítik. A tervek szerint 2007-re az északi Duna híd is elkészül.