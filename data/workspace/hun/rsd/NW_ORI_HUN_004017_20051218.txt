Kohó fenyegethet egy sokmilliós Henry Moore-szobrot

Vakmerő tolvajok elloptak egy 3 millió font értékű Henry Moore-szobrot az angliai Hertfordshire-ben. A kéttonnás szabadtéri műalkotást rakodódarus teherkocsival emelték el a múlt héten. A rendőrség attól tart, hogy az országszerte ismert szobor nem műkincs-, hanem színesfém-tolvajok kezébe került, akik ötezer fontért beolvaszthatják.

Nagy erőkkel keresi a brit rendőrség azokat a tolvajokat, akik elemelték Henry Moore egyik, 3 millió fontot (több mint 1,1 milliárd forint) érő szobrát a brit szobrászművész egykori birtokáról Hertfordshire-ben - jelentette a BBC News. A tolvajokat nem zavarta, hogy térfigyelő kamerák is rögzítették akciójukat, amikor egy Mercedes darus teherautó segítségével elemelték a két tonnás műalkotást. A felvételeken egy másik kocsi, egy Daihatsu terepjáró is látható, amelyet ugyancsak a tolvajok használtak. 

A szobor tulajdonosa, a Henry Moore Alapítvány "jelentős" nyomravezetői díjat ajánlott fel, hogy visszaszerezzék a műalkotást. A szobor ügyében a helyi rendőrség indított nyomozást, amelybe a londoni rendőrség műkincsrablás elleni osztálya is bekapcsolódott. Richard Harbon főnyomozó szerint egy "országszerte híres szoborról van szó, és nagyon-nagyon nehéz lesz túladni rajta". 

A rendőrök ezért attól tartanak, hogy a Fekvő alak című, nemzeti kincsnek tekintett szobrot színesfém-tolvajok emelték el, és be fogják olvasztani. Fémhulladékként a szobor körülbelül ötezer fontot (közel kétmillió forint) hozhat nekik. A rendőrség ezért nem csak műkincs-tolvaj szálon nyomoz, hanem a fémhulladék-telepeket is ellenőrzi. A főnyomozó szerint egy "vakmerő lopásról" van szó.

A Henry Moore Alapítvány szóvivője, Gareth Spence szerint "Már maga a tolvajlás is hatalmas felfordulást okozott, de az, hogy esetleg beolvasztják még ennél is felháborítóbb".

Az 1986 augusztusában, 88 évesen elhunyt Moore-t sokan az egyik legkiválóbb brit szobrásznak tartják. Az ellopott műalkotás a művész egykori birtokán, Perry Greenben állt, amelyet jelenleg a Henry Moore Alapítvány kezel, mint Moore emlékét és alkotásait ápoló kulturális-művészeti intézményt. 