Az elfoglalt képviselőnek nem kell szondát fújnia

A mentelmi bizottság kedden úgy foglalt állást, hogy a képviselőknek is meg kell fújniuk az alkoholszondát, ha rendőri ellenőrzés során erre szólítják fel őket. Ez nem kényszerintézkedés, a mentelmi jog alkalmazhatósága fel sem merülhet - állapította meg a bizottság. Ugyanakkor egy megjegyzés kimondja: nem lehet szondáztatni, ha a képviselőnek halaszthatatlan dolga van.

Az Országgyűlés mentelmi bizottsága kedden úgy foglalt állást, hogy az alkoholszondás ellenőrzés nem számít kényszerintézkedésnek, ezért ehhez nem kell az Országgyűlés előzetes jóváhagyása. A mentelmi bizottság felszólította a képviselőket, hogy adott esetben vessék magukat alá a légzésmintaadásnak, mivel "ez nem kényszerintézkedés, tehát a mentelmi jog alkalmazhatóságának lehetősége fel sem merülhet".Az eljárás azonban nem járhat a képviselők tevékenységének akadályozásával - szerepel a mentelmi bizottság állásfoglalásában. Az utóbbi kitétel az SZDSZ és a Fidesz javaslatára került bele - mondta az [origo]-nak Csáky András, a bizottság MDF-es tagja. Ez azt jelenti, hogy ha például valaki választási gyűlésre siet, megtagadhatja a szondáztatást - tette hozzá. Géczi József Alajos, a bizottság szocialista elnöke szerint az utóbbi kitétel azt jelenti, hogy a rendőrök nem tolhatnak ki kimondottan a képviselőkkel. Úgy tudja, előfordult olyan eset, hogy tíz igazoltatott autós közül csak a képviselőt szondáztatták meg, az ilyen eseteket szeretnék elkerülni. Az állásfoglaláshoz még hozzátette: ha a képviselő csak utasként tartózkodik az autóban, akkor nem szondáztathatják meg.A bizottság általános vitára alkalmasnak találta azt az MDF-es javaslatot, mely szerint a közúti ellenőrzésekre egyáltalán ne vonatkozzon a mentelmi jog, ehhez a jogállási törvényen kell majd változtatni - mondta Csáky András. 

Filló Pál (MSZP) a bizottsági ülésen bejelentette: a szocialista párt összes képviselője írásban is kötelezi magát arra, hogy az alkoholszondás ellenőrzésnek alá fogja vetni magát a közlekedésrendészeti intézkedések során. A Fidesz nevében Kerényi János is ugyanezt az álláspontot képviselte az ülésen.