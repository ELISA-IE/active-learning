Hodorkovszkij éhségsztrájkba kezdett

Mihail Hodorkovszkij, a bebörtönzött orosz üzletember éhségsztrájkot folytat az egykori üzlettársával, Platon Lebegyevvel szemben tanúsított igazságtalan bánásmód miatt - számol be a BBC.

Mihail Hodorkovszkij, Oroszország egykori leggazdagabb embere több napja nem vett magához ételt és vizet, jelentette be ügyvédje orosz tv- és rádióállomásoknak.

Platon Lebegyevet múlt héten magánzárkába helyezték, mivel állítólag börtönőröket sértett meg. A jelentések szerint Lebegyev egy szokásos börtönséta során egészségügyi okokra hivatkozva visszautasította a börtönőrök kíséretét. Eközben állítólag megsértette őket. 

Hodorkovszkijt májusban kilenc évre ítélték adócsalás és sikkasztás vádjával. Lebegyevet ugyanezen vádpontokban találták bűnösnek. 

Éhségsztrájk, nyilatkozat

Hodorkovszkij ügyvédje, Anton Drel az orosz sajtónak elmondta, tiltakozását kifejezendő, ügyfele megbízta őt nyilatkozata felolvasásával: 

"Augusztus 19-én...Platon Lebegyev bajtársamat egy három négyzetméteres cellába zárták. Platon súlyos betegséggel küzd. (..) Nyilvánvaló, hogy azért vetették barátomat magánzárkába, hogy bosszút álljanak rajtam, amiért nyilatkoztam a sajtónak. Mivel nem óhajtanak nyílt politikai párbeszédet folytatni velem, ezért az utolsó fegyverükhöz nyúltak - a magán- és a közös zárkához. Platon tudja, hogy nincs egyedül," teszi hozzá a közlemény.

A Jukosz egykori ura célzott rá, hogy börtönében is a parlamentbe pályázik, és ez sarkallta a börtönhatóságokat zsúfoltabb cellában való elhelyezésére. 

Előzmények

Idén májusban a moszkvai bíróság kilenc év börtönbüntetésre ítélte Mihail Hodorkovszkijt. A vádak adócsalásról, sikkasztásról, valamint okirat-hamisításról szóltak. A per még 2003-ban kezdődött a Jukosz 27 milliárd dolláros adótartozása miatt. 

A vádak szerint Hodorkovszkij illegálisan tett szert a Jukoszra, mely korábban Oroszország legnagyobb olajvállalata volt. A bűncselekmények a kilencvenes évek elején, az orosz privatizáció idején történtek 

Egyesek szerint azonban a per hátterében politikai okok húzódnak meg. Hodorkovszkij korábban ugyanis ellenzéki, liberális pártoknak nyújtott anyagi támogatást. Az üzletember hívei szerint a Kreml azért bünteti Hodorkovszkijt, mert politikai terveket szövögetett Putyin elnökkel szemben. 

Az üzletembert 2003. októberében tartóztatták le, és a büntetéséből még mindig több, mint hét év van vissza. Ezen kívül üzlettársával, Lebegyevvel együtt 600 millió dollárt kellett fizetnie az adóhatóságnak.