Új jelek figyelmeztetnek a követési távolságra

Új útburkolati jelek jelentek meg az autópályákon, amelyek a követési távolság helyes betartására figyelmeztetnek. A magyar sztrádákon ennek megszegése miatt van a legtöbb baleset, átlagosan havonta tíz.

"Mindenképpen eredményt várunk az új, nyugat-európai mintára felfestett útburkolati jelektől" - mondta az [origo]-nak Kiss Csaba, az ORFK Közlekedésrendészeti Osztályának alezredese. Az M1-es, az M3-as és az M7-es autópályákon feltűnt, menetirány szerint egymástól meghatározott távolságra elhelyezett méretes nyilak a helyes követési távolságot mutatják.

A rendőrség szerint az új útburkolati jelek segítségével a gyakorlatlan vezetők is könnyen be tudják állítani az ideális követési távolságot. Kiss Csaba szerint talán meg is tanulják, s aztán nem csak az autópályákon, hanem a többi úton is alkalmazzák majd a közlekedés során.

A követési távolság be nem tartása okozza ma a magyarországi autópályákon a legtöbb balesetet, 2005 első kilenc hónapjában összesen kilencven karambol történt emiatt. A közutakon ez a baleseti ok a harmadik, negyedik helyen áll.