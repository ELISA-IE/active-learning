Dupla pénz a Postabank-kisrészvényeseknek

A "régi áron" kell kifizetnie az államnak a Postabank kisrészvényeseit. A Legfelsőbb Bíróság döntésével nagyjából rászakadt az államra a Postabank-ügy kisrészvényeseivel szemben követett jogi taktika. A nem fizetéssel, a pereskedéssel dupla pénzt, vagyis 5-7 milliárd forinttal többet fizet az állam.

A Postabank kisrészvényeseinek perében kedden a Legfelsőbb Bíróság felülvizsgálati tanácsa több mint 3 milliárd forint megfizetésére ítélte az államot az egyik "kisrészvényes", az osztrák BCL Trading javára - tudta meg a Népszabadság. A tanács a másodfokon eljáró Fővárosi Ítélőtábla márciusi döntésével szöges ellentétben a felpereseknek - több tucat kisrészvényes mellett a BCL Tradingnek - adott igazat. Ezzel a grémium jórészt az elsőfokú bíróság döntését hagyta jóvá.

1998-ban a Postabankban többséget szerző állam, különböző jogi indokokkal, a kisrészvényesek névértéken mintegy 10 ezer forintos részvényét csupán 5 forintért akarta megvásárolni. Az ennek kapcsán 1999-ben indult tömeges perek az elmúlt években értek véget. A tét nem volt kicsi, ugyanis egyes "kisrészvényesek" - mint például Palotás János vállalkozó - kamatokkal együtt akár milliárdos tételeket is be akartak hajtani az államon. Emellett azonban több száz, valóban "kisrészvényes", a maga néhány százezres-milliós tételével szintén sorban állt a pénzért. 

Az államot képviselő szervek mindmáig kiálltak az 1997- 1998-ban kidolgozott jogi eljárás helyessége mellett. A különböző bíróságok azonban többnyire a kisrészvényesek érvelését fogadták el. Az Österreichische Postsparkasse 3-3,5 milliárdos ügyében például, amelynek során a jogerősen ítélő bíróság még az állam, ám a felülvizsgálatot végző Legfelsőbb Bíróság ismét csak a felperesek javára döntött, többmilliárdos összeggel szabadítva meg az állami büdzsét az osztrák hitelintézet javára.

Szinte teljesen ugyanígy történt most is az osztrák BCL Trading ügyében. A másodfokon eljáró ítélőtábla döntésének értelmében úgy tűnt, hogy a 1,5 milliárd forint és kamatai kifizetését az állam megússza. A felülvizsgálat azonban ismételten további 3-3,5 milliárd forintos terhet jelent a büdzsének.

További hasonló perértékű ügyek ebben a tárgykörben már nincsenek, a folyamat tehát anyagi szempontból lezártnak tekinthető. Néhány kisrészvényes ügyében azonban még folyik az eljárás, egyeseknél újra első fokon.