Országos sztrájk bénítja kedden Franciaországot

Országos sztrájkba léptek kedd reggel a francia közlekedési dolgozók. Minden tömegközeledési eszközt érint a munkabeszüntetés, dugókra és tülekedésre számítanak országszerte. Zárva tartanak a postahivatalok, több országos napilap nem jelent meg. A szakszervezetek a kormány privatizációs tervei és az alacsony fizetések ellen tiltakoznak.

Hatalmas dugókra számíthatnak a franciák kedden a közlekedési dolgozók sztrájkja miatt. A szakszervezetek a kormány privatizációs tervei és az alacsony fizetés miatt szerveztek 24 órás sztrájkot. Reggel óta nem indul el a vonatok fele, és a párizsi metró vonalain is a szokásos járatoknak csak 50 százaléka visz utasokat. Lyonban egyáltalán nem járnak a földalattik, és szinte az összes nagyobb városban ritkábban járnak a buszuk és villamosok is.

A repülőforgalomban is fennakadásokra lehet számítani, mivel a légiirányítók is csatlakoztak a munkabeszüntetésekhez. Az Air France távolsági járatai fennakadás nélkül közlekednek, de számos közép- és rövidtávú járatot töröltek. A német Lufthansa összes, a párizsi Charles de Gaulle repülőtérre induló keddi járatát törölte. A Malév ugyanakkor menetrendszerűen közlekedik, és a Magyar Államvasutakat sem érinti a francia munkabeszüntetés, mivel a MÁV-nak nincs közös vonata a francia vasutakkal.

Sok iskolában nincs tanítás, a posták és az állami hivatalok többsége zárva tart. Több nagy napilap meg sem jelent kedd reggel. A francia média csak "fekete keddként"emlegeti a sztrájk napját. Ráadásul tüntetéseket is szerveztek 140 városban. A legnagyobbat Párizsban tartják.

Franciaországban már a múlt héten is feszültségeket okozott az állami komptársaság, az SNCM tervezett privatizációja. Marseilles kikötőjét lezárták a tiltakozók, Korzikán heves megmozdulásokba torkollott a sztrájk, a szigeten ráadásul sok ezer turista rekedt a kimaradó kompjáratok miatt.

Megfigyelők szerint ez az első komolyabb kihívás, amellyel Dominiquie de Villepin kormányfőnek szembe kell néznie hivatali idejének viszonylag sikeres első négy hónapja után.