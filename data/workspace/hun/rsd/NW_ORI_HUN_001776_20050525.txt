Óriásvezetéken jön a kaszpi olaj

Megnyílt a Kaszpi-tengert a Földközi-tengerrel összekötő olajvezeték. Az 1600 kilométeres vezetéket egy a BP vezette nemzetközi konzorcium építette. Szakértők szerint a kaszpi olaj jelentős szerephez juthat a jövőben, mert független az orosz és az arab olajforrásoktól.

Átadták szerdán azt az olajvezetéket, amely Azerbajdzsán kaszpi olajmezőit köti össze a Földközi tengerrel. Az azeri olajat Grúzián és Törökországon keresztül vezetik a török Ceyhan kikötőjéig. A későbbiekben Kazahsztán is szállít majd olajat a vezetéken.

 

Az 1600 kilométer hosszú vezeték építése tíz évet vett igénybe. Az építést végző nemzetközi konzorcium fő részvényese a BP, harminc százalékkal. A vezeték megépítése összesen 3,6 milliárd dollárba került. Az összesen tízmillió hordó kapacitású vezetéken naponta egymillió hordó olaj folyik majd nyugatra, a következő hónapokban egyelőre a vezeték feltöltése van soron.

 

A vezeték megépítését olajipari szakemberek igen fontos lépésnek ítélik. A térség olaja eddig orosz vezetékeken keresztül jutott el nyugatra. Az új vezetékkel azonban a térség az oroszoktól függetlenül kapcsolódhat be az olajkereskedelembe. Mivel az olaj egyenesen nyugatra megy, komoly vonzerőt jelenthet az olyan nagy olajfelhasználóknak, mint az Egyesült Államok, amely megpróbál egyre inkább függetlenedni az arab olajtól.