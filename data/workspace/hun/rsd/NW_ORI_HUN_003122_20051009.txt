Nem hirdethetnek ruhákat melegekkel az olaszok

Az olasz Önszabályozó Reklámtestület (IAP) betiltotta azt a reklámkampányt, amely egy csókolózó és egymást fogdosó meleg férfipárral hirdeti a Ra-Re férfi divatárut - írja a pride.hu. A képeket készítő Oliviero Toscani, a Benetton volt reklámfotósa korábban már rengeteg botrányt okozott prvokatív fotóival. 

A Ra-Re olasz divatcég egy homoszexuális férfipár együttlétének bensőséges pillanatait megörökítő fotókon reklámozza szeptembertől termékeit. A képeket Oliviero Toscani, a Benetton korábbi reklámfotósa készítette. A három reklámfotón két profi modell - egy fényképész és egy publicista, akik a való életben is egymás társai - látható egyértelműen intim, bár nem pornográf testi kapcsolatban. A fényképek egyikén a pár egyik tagja hátulról vadul átöleli és harapdálja kedvese fülét, a másikon csókolóznak a pamlagon, egymáson fekve, a harmadikon pedig az egyik férfi a másik nemi szervén nyugtatja a kezét. Toscani, aki korábban már óriási botrányokat okozott provokatív reklámkampányaival, úgy mutatta be új akcióját, mint "a szabadság és a homoszexualitás himnuszát", amellyel egy tabutéma feloldásához kíván hozzájárulni.

A 6 x 3 méteres óriásplakátokat szeptember 1-jén helyezték ki olaszországi hirdetőtáblákra. A fotók azonnal felháborodást váltottak, több olasz szülői szövetség követelte betiltásukat. Az Állampolgárok Védelmi Mozgalma (MDC) nevű szervezet azt állította, hogy sok panaszt kapott a poszterekre szülőktől és gyermekvédő szervezetektől. "Tiszteletben tartjuk a homoszexualitást, de a szülők arra panaszkodnak, hogy zavarba jönnek, amikor gyermekük arról faggatja őket, hogy mit csinálnak a fotókon látható férfiak, miért fogják egymást úgy, ahogy?" - fogalmaztak közleményükben. 

Erre reagált az olasz Önszabályozó Reklámtestület (IAP), amikor betiltotta a kampányt. A szervezet döntése szerint a már kiragasztott plakátokat nem kell eltávolítani, de újabbak már nem helyezhetők ki. Az IAP azzal indokolta határozatát, hogy a plakátok vulgáris és provokatív módon ábrázolnak jeleneteket az intim szférából. "Minden áron magukra akarják vonni a figyelmet, s eközben sértik az emberek érzékenységét". "...nem a melegek diszkriminációjáról van szó, hanem a kiskorúak védelméről és a közönség érzékenységéről, egy heteroszexuális pár esetében is hasonló döntés született volna" - áll a testület indoklásában. 

Toscani az IAP döntésére azt reagálta, hogy a szervezetnek nincs joga bármit is betiltani, ezért folytatják a melegeket ábrázoló reklámkampányt mindaddig, amíg a tilalmat bíróság nem mondja ki. Olaszországban az IAP felügyel arra, hogy ne jelenhessenek meg obszcén vagy vallási érzékenységet sértő reklámok.

A provokatív, köztük gumióvszereket és egy haldokló AIDS-est ábrázoló reklámfotóiról híres Oliviero Toscaninak nemrég jelent meg Franciaországban, a Scali kiadónál a meleg büszkeségmozgalom történetét feldolgozó könyve, a "Gay Pride - L'histoire", amelyet várhatóan Olaszországban is kiad a Feltrinelli. A fotóművész ezzel a fotóalbummal tiszteleg mindazon híres és névtelen emberek előtt, akik küzdenek saját emberi méltóságukért, az egyenlő jogokért.