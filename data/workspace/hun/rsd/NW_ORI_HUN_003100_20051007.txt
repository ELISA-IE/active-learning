Börtönbüntetést is kaphatnak a vandál motorosok

Motorozó fiatalok randalíroztak a hétvégén Zalaegerszeg egyik leglátogatottabb természetvédelmi területén. Az előzetes becslések szerint a kár értéke meghaladja a 300 ezer forintot. Rongálás bűntettének alapos gyanúja miatt ismeretlen elkövetők ellen eljárás indult. A tettesek akár többévi börtönbüntetést is kaphatnak.

Ápolt gyepterületeket dúltak szét azok a motorosok, akik a hétvégén Zalaegerszeg egyik legszebb természetvédelmi területén, az Azáleás-völgyében randalíroztak. A Zalaerdő Rt. erdőművelési ágazatvezetője, Horváth Imre az [origo] kérdésére válaszolva elmondta, hogy a hat motoros közül négyről sikerült fényképet készíteni, ketten viszont még idejében elhajtottak a helyszínről. 

Horváth szerint gyakori, hogy hasonló rendbontások történnek a műszaki sporteszközök elől lezárt területen, azonban nagyon ritkán fordul az elő, hogy bizonyító erejű fényképeket is sikerüljön készíteni. A Zalaerdő Rt. ágazatvezetője ugyanakkor azt is hozzátette, hogy nemcsak motorosok, hanem terepjárók, quadok is megzavarják az erdő békéjét. 

"Október 5-én érkezett a rendőrkapitányságra az erdészet feljelentése. A növényekben és díszbokrokban keletkezett kár értéke meghaladja a 300 ezer forintot, ami miatt a Zalaegerszegi Főkapitányság bűnügyi osztálya rongálás bűntettének gyanúja miatt nyomozást rendelt el" - közölte Csizmadia Péter, a Zala megyei rendőrség szóvivője. 

Elmondta azt is, hogy a hasonló esetek megelőzése és a gyorsabb felderítés érdekében a vadászkamarák, az illetékes erdészetek, illetve a rendőrség megyei szinten szoros együttműködésben állnak egymással.

A hétvégi rongáláshoz hasonló esetek országszerte egyre gyakrabban fordulnak elő erdőkben, természetvédelmi területeken. Éppen ezért a Környezeti Tanácsadó Irodák Hálózata (KÖTHÁLÓ) aláírásgyűjtésbe kezdett a műszaki sportok szigorúbb szabályozása érdekében. 

"Rendszeresek a krosszmotorozások olyan területeken, amelyekre pedig a természetvédelem sok-sok milliárdot költ és ahol tilos lenne ilyesfajta hobbit űzni. A motorosok nemcsak a környezetet szennyezik, hanem zajt is okoznak, megzavarva ezzel számos védett állatfajt. A KÖTHÁLÓ ezért azt javasolja, hogy az illetékes szervek hajtsanak végre fokozott ellenőrzést" - mondta Lenkei Péter, a szervezet munkatársa.

Lenkei az [origo] kérdésére azt is elmondta, hogy akár többmilliós bírságot is ki lehet szabni a rongálókkal szemben, a károkozó eszközöket el lehet kobozni, sőt a bizonyított természetvédelmi károkozásért még börtön is járhat. 

A Környezeti Tanácsadó Irodák Hálózatának munkatársa szerint egyébként számtalan olyan terület lenne az országban, ahol kiváló terepet lehetne kialakítani a motorozni vágyóknak. A szemétlerakók átalakítása csak az egyik lehetőség ezek közül.

Igódi István, a Magyar Motorsport Szövetség főtitkára a szövetség nevében elítél minden ilyen esetet. Ugyanakkor azt is hozzátette, hogy amennyiben panasz érkezne be egy versenyzővel kapcsolatban, azonnal fegyelmi eljárást kezdeményeznének, bevonnák a rajtengedélyét, sőt adott esetben a hatóságnál feljelentést is tennének. Erre azonban eddig még nem volt példa.