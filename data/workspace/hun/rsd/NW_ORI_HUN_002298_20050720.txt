Leszámolást sejtenek a panziótulajdonos halála mögött

Meggyilkoltak egy kocsma- és panziótulajdonost a XVI. kerületben a kora hajnali órákban. A tettesek pénzt is zsákmányoltak, azonban a környéken lakók gyanúja szerint inkább üzleti leszámolás lehetett a gyilkosság indítéka. Egy, az áldozatot ismerő férfi az [origo]-nak azt mondta: tudomása szerint a meggyilkolt férfinak alvilági kapcsolatai voltak.

A rendőrség adatai szerint 2005. július 20-án 1 óra körüli időben, zárórakor két maszkot viselő férfi felment a XVI. kerületi Margit utcában található egyik presszó fölötti lakrészbe, és több lövéssel megölte az 51 éves tulajdonost, majd a szórakozóhely pénztárából több százezer forintot eltulajdonítva elmenekült. A rendőrség jelenleg vizsgálja az indítékokat.

"Vélhetően valami üzleti leszámolás lehetett" - találgatott egy, az áldozatot állítása szerint régről ismerő férfi az eset kapcsán. Az [origo]-nak nyilatkozó ismerős a rablógyilkosság lehetőségét kizárta.

Ő szerette a panziót, a környék nyugalmát ugyanis nem zavarták, a kocsma is jó volt, a sör pedig olcsó. Ugyanakkor - mint mondta - nem lepődött meg a gyilkosságon.

"Terepjárós gorillák és más kétes alakok jártak oda, mindig más autócsodában" - mondta a középkorú férfi a gyilkosság helyszínétől nem messze. "A sörből nem lehet így meggazdagodni" - tette hozzá.