Az étlapok és a tévéműsor érdeklik a fiatalokat

A fiatalok tovább járnak iskolába, intenzívebben tanulnak és aktívabban szórakoznak, mint korábban - áll a Felsőoktatási Kutatóintézet Szigeten készített kutatásában. Bár halogatják a gyerekvállalást, a legszimpatikusabbnak a három- vagy többgyermekes családmodellt tartják. Leginkább mégis a közvetlen jövő élményei, a nyaralás, a hétvége, a ruhatáruk, az autójuk, a tévéműsor, a magazinok és az étlapok foglalkoztatják őket.

A fiatalok egyre korábban önállósodnak. Az úgynevezett ifjúsági életszakasz pedig, vagyis amikor már gazdaságilag önállóan élnek, de még nem alapítanak saját családot, egyre hosszabb ideig tart - derül ki a Felsőoktatási Kutatóintézet legfrissebb, ezer fő részvételével a Szigeten készített kutatásából. A megkérdezett fiatalokra jellemző, hogy tovább járnak iskolába, intenzívebben tanulnak, és aktívabban szórakoznak. A karrierjüket meghatározó tényezők közül fontosabbnak tartják a jó kapcsolatokat, mint a képzettséget. 

Ugyanakkor a korai önállósodás és a fokozódó verseny növelte veszélyeztetettségüket: sokan dohányoznak, isznak, drogoznak közülük. A kutatás felhívja a figyelmet, hogy ez nem csak a kevésbé képzettekre vagy a hátrányosabb helyzetűekre jellemző.

A hétvége, az étlapok és a tévéműsor a középpontban     

Az elemzés szerint a fogyasztás az egyik legfontosabb szocializációs tényező. Vagyis a fiatalok a megvásárolt tárgyak segítségével kapcsolódnak be a felnőttek világába, a tárgyak mennyisége és minősége jelzi az egyes korosztályok közötti különbségeket. A kutatás szerint egyre jellemzőbb az élmények keresése. Ha pedig ezek válnak az uralkodó témává - hívják fel a figyelmet a készítők -, akkor az ember egyre inkább önmagával kezd foglalkozni. Jellemző, hogy a közvetlen jövő élménytartalmai, vagyis a nyaralás, a hétvége, a ruhatáruk, az autójuk, a tévéműsor, a magazinok, az étlapok foglalkoztatják leginkább a megkérdezetteket.     

Bár halogatják a gyerekvállalást, a legszimpatikusabbnak mégis a három- vagy többgyermekes családmodellt tartják. Annak ellenére, hogy a harmincévesnél idősebb megkérdezetteknek is csak harmada nevel gyereket és az összes szigetlakó alig több, mint négy százaléka házas, úgy gondolják, hogy az első gyerek vállalásához a legideálisabb életkor a nők esetében a 26, a férfiaknál pedig a 29 éves kor. 

Szimpatikus szinglik

Arra a kérdésre, hogy miért van ekkora különbség a között, amit ideálisnak tartanak, és a között, ahogyan élnek, sokan azt válaszolták, hogy nem szeretnék elkövetni a szüleik hibáját. Ráadásul a férfiaknak és a nőknek ugyanazt a pályát, karriert kell befutniuk, ugyanannyi idő alatt. Ez sem kedvez a gyerekvállalásnak. Ugyanakkor a megkérdezettek közel ötöde nagyon szimpatikusnak nevezte a szinglik életformáját is. A legfontosabb közösségi értékek közül pedig a barátságot és az anyagi javakat a párkapcsolatok elé helyezték.    A kutatás vezetője, Gábor Kálmán felhívta a figyelmet, hogy bár csak a Szigetre járó fiatalokat kérdezték meg, de tapasztalataik szerint ezek az eredmények arra is alkalmasak, hogy a többi fiatal életére következtessünk belőlük. A Sziget-kutatások ugyanis egy-két évvel előre jelzik, hogy milyen értékek válnak később általánossá a fiatalok körében.