Mindenki túlélte a torontói repülőbalesetet

Az Air France légitársaság tájékoztatása szerint nincs halálos áldozata a torontói repülőtéren történt balesetnek. A társaság gépe túlfutott a kifutópályán, és kigyulladt.

Szerencsés kimenetelűnek mondható baleset történt a torontói Pearson nemzetközi repülőtéren: az Air France egyik Airbus 340 típusú gépe leszállás közben 200 méterrel túlszaladt a kifutópályán, és egy erdőben, egy négysávos autópálya közelében állt meg. Szemtanúk szerint a gép csak azután gyulladt ki, miután az utasok és a személyzet elhagyta a gépet. 

Első jelentések szerint a leszállást rossz időjárás nehezítette meg, dörgött és villámlott, így nem kizárható, hogy egy villám gyújtotta föl a gépet, ezt erősítette meg több túlélő utas is. A tűz okát a későbbi részletes vizsgálatokkal állapítják meg. A CNN televízió információi szerint a gép törzse kettétörött. 

A gép 297 utasa és 12 fős személyzete szerencsésen túlélte a balesetet, tizennégy sérültet szállítottak kórházba.