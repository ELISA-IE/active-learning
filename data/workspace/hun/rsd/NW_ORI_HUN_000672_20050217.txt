Bud Spencer képviselő lesz

Bud Spencer az áprilisi olasz önkormányzati választásokon a Forza Italia színeiben debütál a politikusi pályán. Silvio Berlusconi pártjának hosszas rábeszélés után sikerült megnyernie a népszerű olasz színészt. 

A hetvenöt éves Bud Spencer áprilisban Berlusconi pártja, a Forza Italia képviselőjelöltje lesz Lazio tartományban. A színészt hosszas huzavona után sikerült megnyerni a pártnak. A színész jelölése Berlusconi ötlete volt, és nem titkoltan sok szavazatot remélnek a Forza Italiának a tartományban. 

"Bud Spencer nemcsak hatalmas színész, hanem az olasz sport egyik nagy alakja és a fiatalokkal való szolidaritás úttörője, biztos vagyok abban, hogy politikai karrierje is hasonlóan jól alakul majd." - fogalmazott Antonio Tajani, a Forza Italia egyik alapító tagja, Lazio tartomány koordinátora. 

Egészen idáig a színész csak az első sorban ülve vett részt Berlusconi politikai megjelenésein, most azonban még a pártot népszerűsítő reklámfilmben is szerepet vállalt. Bud Spencer, polgári nevén Carlo Pedersoli eddig szinte minden idejét visszaemlékezései megírásának szentelte. Több sikeres vállalkozása van, légi taxikat üzemeltet és Bud Food nevű gyorsétterem-hálózata is sikeres. 