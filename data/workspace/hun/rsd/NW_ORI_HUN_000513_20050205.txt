Új főszakácsot keres a Fehér Ház

Új kihívásokat keresve távozik az amerikai elnöki hivatal főszakácsa, aki 11 évig főzött az éppen aktuális elnökre és vendégeire. A Fehér Ház nem ad fel apróhirdetést, az új séf kiválasztását George Bush elnök felesége felügyeli.

Nagy a nyüzsgés az amerikai szakácsok körében, ugyanis megüresedett a Fehér Ház főszakácsi posztja. Walter Scheib az eddigi elnöki séf ugyanis - 11 év után - "új kihívásokat" keres. Scheibet még Hillary Clinton vitte a Fehér Házba, egy politikusok körében kedvelt nyugat-virginiai nyaralóhelyről. Scheib utódjának kiválasztását George Bush elnök felesége, Laura felügyeli. 

Rachel Sunbarger szóvivő közölte, nem adnak fel álláshirdetést, azt ugyanakkor nem részletezte, hogy milyen módon választják ki az új séfet. A szóvivő azt sem árulta el, vajon szóba kerülhetnek-e külföldi mesterszakácsok is. 

A Fehér Ház főszakácsának feladati közé tartozik az elnöki család étrendjének, a hivatalos étkezések és a kormányvacsorák menüjének összeállítása. Egyszer egy internetes csevegés alkalmából a séf elárulta: az elnöknek és nejének rendszeresen főz mindennapi étkeket, például hamburgert sült krumplival vagy grillezett húst. 

Egy állami díszvacsora elkészítése azonban ennél komolyabb előkészületeket igényel, két hónappal az esemény előtt elkezdik megtervezni a menüt. Az egész egy ízlelő-vacsorával kezdődik, amelyen az elnök felesége ellenőrzi az ételeket. Ezt követően a menüt még egyszer átgondolják, és esetleg egy újabb íz-próba következik. Az ételek összeállításánál figyelembe veszik a vendégek étkezési szokásait is. 

"Az amerikai konyha magán viseli a világ összes konyhájának nyomát, úgyhogy mindig megpróbáljuk a vendégül látott országra jellemző ízeket és az ottani főzési technikákat is becsempészni a díszvacsora menüjébe" - mondta a főszakács.