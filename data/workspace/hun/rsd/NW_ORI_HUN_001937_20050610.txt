Jegyáremelést fontolgat a MU-nál Glazer

Emelné a jegyárat, és korlátozná a játékosokra költhető pénz összegét Malcolm Glazer a Manchester UNited amerikai tulajdonosa brit sajtóértesülések szerint. A hír újra felhergelheti a Glazert gyűlölő Manchester-szurkolók dühét.

Megemelné a jegyárakat a Manchester United (MU) meccseire Malcolm Glazer a klub többségi részvényeinek új tulajdonosa. A Time értesülése szerint a MU-jegyeket Glazer öt év alatt 54 százalékkal drágítaná. A Time azt állítja: bizonyítéka van arra is, hogy az amerikai sportmilliárdos évi 25 millió fontban szabná meg a játékosvásárlásokra költhető összeget.

A Time szerint Glazer 2010-ig 52 százalékkal növelné a Machester United bevételeit. A világ leggazdagabb futballklubja jelenleg évi 161,5 millió font tiszta hasznot könyvel el. Glazer azt akarja, hogy a MU játékosai évente egy meccset Floridában is játsszanak, ezzel növelve a klub bevételeit.

Glazer fia, Joel, aki két öccsével együtt a héten foglalta el helyét a Manchester igazgatótanácsában, cáfolta, hogy a Time cikkében valós számok jelentek meg. Egyelőre semmit sem döntöttünk el, ezek csak spekulatív számok - nyilatkozta Joel Glazer a BBC News-nak.

A Time információja ennek ellenére újra feltüzelheti a Manchester kisrészvényeseit. A Shareholders United nevű szervezetbe tömörült kisrészvényes szurkolók már több tüntetést is szerveztek az amerikai sportmilliárdos térnyerése ellen. Glazer jelenleg körülbelül a klub 76,2 százalékát birtokolja, de továbbra is folytatja a részvények felvásárlását, 300 pennys áron. A Glazer család várhatóan a jövő héten jelenti be, hogy pontosan hány százalékát birtokolja a Manchester Unitednak.