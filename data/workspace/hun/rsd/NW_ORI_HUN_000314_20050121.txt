Átlagosan 9,8 százalékkal drágul az áram

A villamos-energia ára február elsején átlagosan 9,8 százalékkal nő - közölte a gazdasági tárca pénteken. Az idén bevezetett szociális tarifa nyomán a lakosság 1320 kilowattóránál kevesebbet fogyasztó része számára a drágulás 4,3 százalékos lesz. 

A szociális tarifa a lakosság 51,3 százalékát, azaz 2,5 millió fogyasztót érint - mondta Kóka János gazdasági miniszter az áremelést bejelentő sajtótájékoztatón. 

A lakossági fogyasztókat érintő átlagos, a szociális tarifán túli fogyasztást is figyelembe vevő áremelkedés 6,8 százalékos lesz, ami megegyezik a tavalyi infláció mértékével - áll a Gazdasági és Közlekedési Minisztérium közleményében. Hatvani György helyettes államtitkár szerint ez azt jelenti, hogy minden háztartás számára évi 1320 kilowattórás fogyasztásig 4,3 százalékos lesz a drágulás, afelett pedig a fogyasztás növekedésével egyre nagyobb drágulási ütem érvényesül, de legfeljebb az átlagos, 9,8 százalékos szintig.

A nem lakossági körbe tartozó fogyasztók esetében az átlagos áremelkedés 12 százalékos lesz.