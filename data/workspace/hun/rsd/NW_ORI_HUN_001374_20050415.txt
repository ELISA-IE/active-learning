Villanyoszlopok gyilkolják a pihenő madarakat

A szigetelés nélküli villanyoszlopok jelentik a legnagyobb veszélyt a hazai madárállományra. Évente több tízezer madár pusztul el áramütés miatt. A Madártani Egyesület szerint olyan jogszabályra van szükség, amely arra kötelezné az áramszolgáltatókat, hogy csak madárbiztos oszlopokat állíthassanak fel. A szolgáltatok ezt csak az áram árának növelésével tudnák garantálni.

Ezekben a hetekben indította el újabb villamosvezeték-felmérő akcióját a Magyar Madártani és Természetvédő Egyesület (MME), amelynek keretében a civil szervezet aktivistái azt vizsgálják, hogy mely területeken jelentenek veszélyt a távvezetékek a madarakra. A szigetelés nélküli villanyoszlopok ugyanis komoly veszélyforrást jelentenek: évente több tízezer madár pusztul el áramütés miatt, köztük számos veszélyeztetett ragadozó madár, mint például a parlagi sas, a kerecsensólyom, a vörösvércse vagy az egerészőölyv.

Az MME villanyoszlopokra kihelyezett szigeteléssel, úgynevezett műanyagpapucsokkal próbálja csökkenteni az áldozatok számát. A szigeteléseket az egyesület javaslatára az áramszolgáltató munkatársai helyezik el. A civilek célja, hogy elsőként a fontosabb élőhelyeket biztosítsák, például a Hortobágyon található oszlopokat, ahol számos kékvércsét gyilkolt meg az áram.

Az ehhez szükséges forrásokat az MME uniós pályázatokból és a környezetvédelmi tárca támogatásával fedezi. A tavalyi évben a Madártani Egyesület a Kövice Alapból (Környezetvédelmi és Vízügyi Célelőirányzat) 6400 oszlop madárbiztossá tételére 20 millió forintot nyert. A Kőrös-Maros Nemzeti Park és a Hortobágyi Nemzeti Park pedig 850 millió forintra pályázhat, hogy a vezetékeket földi kábelre cseréljék le.

Ennek ellenére a 700 ezer középfeszültségű villanyoszlopnak mindössze csak az 5 százaléka madárbiztos. Drexler Szilárd, a Madártani Egyesület munkatársa szerint egy olyan jogszabályra lenne szükség, amely kötelezné az áramszolgáltatókat a szigetelés nélküli oszlopok lecserélésére, valamint, hogy a továbbiakban csak madárbarát oszlopokat állíthassanak fel. Hasonló jogszabály van érvényben Németországban, Franciaországban és Csehországban. A környezetvédelmi minisztérium az MME nyomásra körlevélben szólította fel a nemzeti parkokat, hogy ne járuljanak hozzá olyan oszlopsor felállításához, amely veszélyt jelent a madarakra.

A szigetelés kiépítése érdeke a szolgáltatóknak is, mivel a madárbalesetek zárlatossá teszik a vezetékéket, a javítás pedig pluszköltséget ró rájuk. Boros Norbert, az Elektromos Művek és az Észak-Magyarországi Áramszolgáltató szóvivője közölte: ha a költségeket teljes egészében a szolgáltatókra hárítanák, azt csak a villamos energia árának növelésével tudnák fedezni. 