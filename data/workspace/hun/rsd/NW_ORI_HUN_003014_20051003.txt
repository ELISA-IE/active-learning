Agyhártyagyulladás a szolnoki színházban

Gennyes agyhártyagyulladással szállították kórházba a szolnoki kórház igazgatóját múlt héten, az intézmény 87 alkalmazottját pedig megelőző kezelésben részesítette az ÁNTSZ. A színházban a betegség nem terjedt tovább, pénteken már megtartják a következő előadást.

A szolnoki Szigligeti Színházban annak ellenére megtartják pénteken a Macskajáték című előadást, hogy múlt héten Szikora Jánost, a színház vezetőjét kórházba szállították gennyes agyhártyagyulladás miatt. Az intézmény 87 munkatársát pedig a Szolnok megyei ÁNTSZ gyógyszeres kezelésben részesítette, hogy megelőzze a betegség további terjedését. Az ÁNTSZ azóta újabb megbetegedést nem észlelt.

A színházban a próbák jelenleg is folyamatosan zajlanak. Az intézmény egyik név nélkül nyilatkozó munkatársa az [origo]-nak elmondta: annak ellenére, hogy sikerült kezelni a helyzetet, várhatóan csökken majd az előadásra látogató nézők száma. 

A Szolnokon azonosított C típusú gennyes agyhártyagyulladás tünetei hasonlítanak az influenzához. Fejfájással, magas lázzal jár, amely esetleg halállal is végződhet. A betegség cseppfertőzés útján terjed, így veszélyének csak azok vannak kitéve, akik a beteggel huzamosabb ideig egy helyen tartózkodtak.