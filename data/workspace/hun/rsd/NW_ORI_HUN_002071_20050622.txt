Ma megpróbálják kitalálni, hogy mi legyen Irakkal

Brüsszelben nyolcvanöt ország és nemzetközi szervezet vezetői Irak-konferenciát tartanak szerdán. Irakban továbbra is naponta történnek halálos robbantások és a nemzetközi segélyek jelentős részét ellopják. Az iraki kormány megoldási javaslatokat és pénzt vár a világtól.

Szerdán az USA és az EU közös szervezésében Irakról tartanak nemzetközi konferenciát Brüsszelben. Ez lesz az egyik legnagyobb tanácskozás Irak jövőjéről a háborús események kezdete óta. Az EU tagállamainak külügyminiszterei mellett Condoleezza Rice amerikai külügyminiszter, az iraki miniszterelnök és Kofi Annan ENSZ-főtitkár is ott lesz. Meghívták Szíria, Irán és Kuvait külügyminisztereit is. A szír és az iráni részvétel azért különösen fontos, mert az USA-val ellenséges és Irakkal határos két ország vezetői eddig alig tárgyaltak közvetlenül a háborúról a nyugatiakkal. Őket arról próbálják majd meggyőzni, hogy zárják le határaikat a felkelők támogatására Irakba induló fegyveresek elől.

A konferenciának elsősorban politikai jelentősége van, mert pénzt nem itt lehet ígérni. A segélyekről egy hónap múlva Jordániában egy másik konferencián döntenek. Itt arról lesz szó, hogy a politikusok megpróbálják kitalálni, hogyan lehet az iraki felkelést mérsékelni, a központi hatalmat megerősíteni és hozzákezdeni az ország újjáépítéséhez. Az iraki kormány várhatóan kérni fogja az államadósság elengedését is. Az iraki vezetés szerint a segélyezés rendszerét is át kellene alakítani, a hatalmas korrupció miatt. Az iraki parlament szóvivő-helyettese azt nyilatkozta, hogy a korrupciós ügyeket kivizsgáló hivatalnokok is korruptak, írja a BBC.