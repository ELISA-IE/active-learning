650 utast menekítettek ki a beszorult metróból

Összesen 650 utast kellett kimenekíteni az áramszünet miatt alagútban rekedt metrószerelvényekből hétfőn reggel. Az alagútban álló metróból nagyon veszélyes az utasok kijuttatása, speciális előkészítést igényel. A metróban van tartalék áramforrás, de az csak arra elég, hogy az alagútban égjen a világítás.

Hétfő reggel fél kilenckor a 3-as metróvonalon a Nagyvárad tér és Kőbánya-Kispest között áramszünet miatt leállt a metróközlekedés. Két szerelvény rekedt az alagútban, egy órával a leállás után már minden utast sikerült kihozni. A metró helyett egy ideig pótlóbuszok vitték az utasokat, de 10 óra után nem sokkal a közlekedés újra helyreállt. 

Az alagútban álló metróból nagyon veszélyes az utasok kijuttatása, speciális előkészítést igényel - tudtuk meg a BKV fődiszpécserétől. A mentőakcióhoz oda kell érni a megfelelő személyzetnek a bent rekedt metróhoz, ők segítik ki az utasokat. Mindenki ki tud jönni, aki nehezen mozog, az is, csak nagyon kell figyelni rájuk. Ilyen esetben csak egyetlen ajtót szabad kinyitni a metró vezetőjének, ott kell kiszállni az összes utasnak.A metróban van tartalék áramforrás ilyen esetekre, de az csak arra elég, hogy az alagútban égjen a világítás. A metró több évtizedes történetében összesen háromszor fordult elő, hogy az utasoknak az alagútban kellett kiszállniuk az álló metróból.  