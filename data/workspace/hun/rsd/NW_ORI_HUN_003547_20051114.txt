Tartanak Kókától az SZDSZ-ben

Bár magabiztosnak és dinamikusnak tartják, sokan mégis óvatos távolságtartással tekintenek az SZDSZ-ben Kóka János gazdasági miniszterre, aki várhatóan hamarosan belép a kisebbik koalíciós pártba. "Demszky Gábor óta nem nyomott itt senki sikerpropagandát, de őt sem szerették emiatt" - mondta az [origo]-nak egy szabad demokrata képviselő a pártpolitikusi terveket is dédelgető miniszterről.

Budapesten vagy Pest megyében vállalna egyéni képviselő-jelöltséget Kóka János. A gazdasági miniszter az [origo]-nak azt mondta, hogy néhány héten belül eldönti, a többféle megkeresés közül melyiket választja. Úgy tudjuk, felmerült, hogy a XII. kerületben indulna, ahol Pokorni Zoltán Fidesz-alelnökkel csapna össze. Erre azt válaszolta: most elemzik, hol lehet hasznosabb az indulása. Kóka János elismerte, hogy kapott felkérést arra, legyen az MSZP és az SZDSZ közös jelöltje, de erről többet nem árult el. Nyilvánvalóan mindkét párt érdeke az, hogy ne olyan körzetben induljon, ahol a szocialista jelöltnek jók az esélyei. Információink szerint bár szó volt róla, ezért nem lesz valószínűleg a II. kerületben jelölt, mert ott az MSZP-s polgármester, Horváth Csaba indulhat jó eséllyel.

Annyi bizonyos, hogy a jelenleg párton kívüli miniszter a 2006-os választásokon már formálisan is szabad demokrata lesz, hamarosan belép ugyanis az SZDSZ-be, amely a hivatalos verzió szerint a kormányba delegálta. Hogy pontosan mikor csatlakozik, arra most is kitérő választ adott. Szerinte sokkal fontosabb, hogy mit tud gazdasági miniszterként teljesíteni. Emellett részt vesz a párt gazdaságpolitikai programjának kidolgozásában: ő koordinálja a szakértők véleményét, a konzultációkat. "A versenyképességet, a versenyt, a magántuladont, a privatizációt, az uniót, a sikert középpontba állító gazdaságpolitikában hiszek" - mondta Kóka János.  

Bár az SZDSZ-hez akar csatlakozni, és hivatalosan a szabad demokraták delegálták a kormányba, a koalíciós pártokban sokan  úgy gondolják, Kóka János mégiscsak az MSZP vagy még inkább a miniszterelnök embere. A gazdasági miniszter maga is elismerte, hogy annak idején nem Kuncze Gábor pártelnök, hanem Gyurcsány Ferenc kormányfő kereste meg a felkéréssel.

Az eredetileg orvos végzettségű, 33 éves informatikai szakember két hónappal kinevezése után döntötte el, hogy pártpolitikus lesz, akkor olvasta el az SZDSZ programját a "korszakváltásról". Saját bevallása szerint is liberális elveket vall a társadalompolitika és a gazdaságfilozófia terén, és ehhez tartotta is magát. Legutóbb például "az első a versenyképesség, második a szolidaritás" című koalíciós vitában. Ugyanakkor információink szerintaz SZDSZ-ben sokan nem szeretik, hogy a miniszter folyamatosan "gazdasági csodát", "pannon pumát", "dübörgő gazdaságot" emleget. "Túl magabiztos egy tépelődő, borongós közegben, ahol közismerten szkeptikus az értelmiség" - mondta az [origo]-nak egy befolyásos szabad demokrata politikus, hozzátéve: "Demszky Gábor óta nem nyomott itt senki sikerpropagandát, de őt sem szerették emiatt". 

Bár sokak szerint Kóka Jánosnak nem tisztázott a viszonya az SZDSZ-szel, mégis az utóbbi időben kezd kitörni a "Gyurcsány trójai falova" szerepkörből - állítják szabad demokrata körökben. Vitatott kijelentéseit (a Fidesz reprivatizációs felvetésére reagáló "kissztálinok-kisorbánok"-hasonlat, az elhíresült Playboy-interjúban a másfél milliós karóra, a 80 méretre csináltatott öltönyön, a saját helikopterig ) feledteti, hogy határozott stílusban vezeti a gazdasági tárcát, nem fél leépíteni, és egy szál maga állt ki vitázni az ellenzékkel a gazdaságról rendezett parlamenti vitanapon. Emellett jóval többet is szerepel, mint a többi szabad demokraták által delegált miniszter.

"Az egyetlen az SZDSZ-ben, akit közel s távol helyzetbe lehet hozni. Van ambíciója, dinamikus egyéniség, színfolt a megfáradt szabad demokrata arcok között" - vélekedett egy liberális képviselő az egyelőre még nem is párttag Kókáról. Hozzátette ugyanakkor azt is: "Kókának még nem jött el az ideje, csak hosszútávon lehet benne gondolkodni". 

A "hogyan tovább" azért kérdéses. Bár Kóka János karrierje kísértetiesen hasonlít Gyurcsány Ferencére, az SZDSZ az MSZP-vel ellentétben nem az a párt, ahol alulról, a tagságra támaszkodva fel tudja magát építeni valaki. Miniszterként részt vesz ugyan a pártot irányító ügyvivői testület ülésén, a fontosabb egyeztetéseken, de a felső vezetésben információink szerint még bizalmatlanok iránta, bár hívei inkább úgy fogalmaznak, hogy féltékenyek.

Felmerült ugyan, hogy 2006-ban közös főpolgármester-jelölt lehetne, de információink szerint ennek kicsi a valószínűsége. Hivatalosan erről Kóka azt mondja: nem ebben érdekelt, nem posztokra hajt. Egy nem nyilvános belső felmérés szerint Demszky Gábor jelenlegi főpolgármester - aki egyébként nyilatkozata alapján maga is alkalmasnak tartja a posztra, sőt a miniszterelnökségre is Kóka Jánost - annyira összeforrott az elmúlt 15 évben a tisztségével, hogy valószínűleg csak akkor nem lesz jelölt 2006-ban, ha nem akar az lenni. Ezzel együtt forgatókönyveket csak a parlamenti választások eredményének fényében érdemes gyártani.

Kormányzati források szerint idővel a szocialista vezetés és a miniszterelnök is szívesen látná az SZDSZ elnöki posztján Kóka Jánost. Az MSZP-ben elismerik felkészültségét, kedvelik közvetlenségét, és ráadásul jól beszél, ami a vidéki fórumokon nem mellékes. Úgy tudjuk, a belső felmérések szerint a miniszter megítélése közel azonos a szocialisták és a szabad demokraták bázisán is.

Kuncze Gábor azonban "mindent visz": a legfrissebb nyilvános közvélemény-kutatások szerint nyolcadik a népszerűségi listán (Kóka a 15.), ismertsége 90 százalékos (Kókáé 64), a népszerűsége pedig 48 százalékos (Kókáé 43). Lehetséges utódként azonban hosszú távon nem jöhet szóba más - ezt sokan még szabad demokrata körökben is elismerik. Magyar Bálintot nyilvánvalóan meggyengítette villaügye és az érettségi botrány, és nyilvánvalóan Demszky Gábor pozíciójának sem tettek jót a horvátországi nyaralójával és terepjáró bérlésével kapcsolatos hírek. A többiek - például Fodor Gábor, Horn Gábor, Pető Iván vagy Gusztos Péter -, pedig még ennyire sem ismertek vagy népszerűek.

A közéletbe szabályosan berobbanó Kóka János azonban az SZDSZ-be való belépése esetén egyelőre nem tervezi párttisztség vállalását. "Miniszterként abban vagyok érdekelt, hogy végigvigyem az elkezdett sokéves programokat; az autópálya-építést, a vasúti reformot, a közigazgatás átalakítását. Politikusként pedig a liberális pártot szeretném erősíteni" - fogalmazott. Kérdésünkre, hogy ha a koalíció győz 2006-ban, akkor maradna-e gazdasági miniszter, azt válaszolta: ha felkérik a gazdaságpolitika irányítására, szívesen vállalja. 

Nagy Szilvia