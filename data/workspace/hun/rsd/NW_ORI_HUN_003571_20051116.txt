Kína kioktatásával kezdte Bush ázsiai útját

A kínai kormányzat számára meglehetősen kellemetlenül kezdte nyolcnapos ázsiai útját George W. Bush amerikai elnök. Bush útjának első állomásán, Kiotóban mondott beszédében ugyanis többek között Tajvant állította példaként Kína elé. Tajvant a kínai kormány szakadár tartománynak tekinti.

Tajvant állította a gazdasági fejlődés példájaként Kína elé George W. Bush amerikai elnök nyolcnapos ázsiai körútjának első állomásán, Kiotóban mondott beszédében. Bush gazdasági reformokat, illetve nagyobb politikai és vallási szabadságot követelt a kínai vezetéstől, követendő útként pedig Japán és Dél-Korea mellett Tajvant jelölte meg, amely beszéde szerint "szabad, demokratikus és virágzó".

Bush beszéde teljesen ellentétes a hivatalos kínai állásponttal, az úgynevezett "egy Kína-elvvel", amelynek lényege, hogy Peking szakadár tartományának tekinti a szigetet. Bush  kijelentette ugyan, hogy Washington egyetért a hivatalos kínai állásponttal, a Tajvanra tett utalás azonban nyílt kritika, ráadásul az amerikai elnök arra is figyelmeztette Pekinget, hogy a jelenlegi helyzeten egyik fél sem változtathat önkényesen.

Bush szerdán Japánban kezdte meg nyolcnapos ázsiai körútját, melynek során Kiotóba, Tokióba, a dél-koreai Puszanba (az Ázsiai és Csendes-óceáni Gazdasági Együttműködés fórumára), Szöulba, Pekingbe és a mongol fővárosba, Ulánbátorba látogat.