Hosszabb időre is kinyitják a Sió-zsilipet

Ugyan most már megint zárva van, de a közeljövőben újra megnyitják a Balaton siófoki zsilipjét. Ez ahhoz kell, hogy télire beállítsák a vízszintet - 100 centiméteresre - hogy a jég ne tegyen kárt a partokban. Nem kizárt, hogy hamarosan öt év után újra járhatnak hajók a Sió csatornán - írja a Népszabadság. 

Csütörtök reggel lezárták a Balaton zsilipjét Siófoknál. A közeljövőben ugyanakkor újra megnyitják, mivel a vízszint tovább emelkedik, szeptember 14-én például 109 centiméteren állt a siófoki vízmérce. Ez 20 centiméterrel magasabb a sokévi átlagnál, a siófoki zsilipet öt éve nem nyitották ki - írja a Népszabadság.

Időközben elkészült a tó őszi-téli vízszabályozási terve. Az elemzések szerint a vízszint várhatóan még tovább emelkedik, ezért hosszabb ideig nyitva kell majd tartani a zsilipet. Várhatóan annyi víz lesz majd a Sióban, hogy hajók is közlekedhetnek rajta. 

A vízszabályozási terv szerint a tó vízszintje december elsején nem lehet magasabb, mint 100 centiméter. Ennél magasabb vízállásnál ugyanis a téli jég komolyan károsíthatja a partvédő műveket és a kikötőket. Március végére - olvadások után - a Balaton tárolókapacitásának felső határára 115 centiméterre állítják be a vízszintet. Ennél magasabb vízállás ugyanis már több déli települést - Fonyódot, Balatonfenyvest, Balatonboglárt, Máriafürdőt - fenyegetné elárasztással. 

Mayer István, a Vízgazdálkodási Tudományos Kutató Kht. (Vituki) igazgatója a Népszabadságnak elmondta: öt centis víztöbblettel 30 millió köbméternyivel több víz lesz a tóban, amennyi öt kánikulai napon párolog el onnan.