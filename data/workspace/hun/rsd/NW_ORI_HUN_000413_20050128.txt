Csökkent a háztartási hitelek kamata

Tavaly decemberben a háztartási szektor hiteleinek átlagos kamatlába a folyószámlahitelek esetében 19,79 százalékról 19,11 százalékra, a lakáscélú hitelek esetében 12,22 százalékról 11,83 százalékra csökkent - közölte honlapján a Magyar Nemzeti Bank.

2004 decemberében 25,8 milliárd forintot értékben kötöttek fogyasztási hitelszerződéseket, ami 3,4 milliárd forinttal több az előző havinál. A lakáscélú hitelszerződések értéke 15,2 milliárd forintot tett ki, 3,4 milliárd forinttal kevesebbet az előző havi értéknél.

Az egyéb hitelek esetében az új szerződések értéke tavaly decemberben 12,2 milliárd forint volt, ami az összes folyószámlahitelen kívüli hitel 22,9 százalékát tette ki. Az új szerződések értéke 5,7 milliárd forinttal, míg aránya 9,2 százalékponttal emelkedett novemberről decemberre.

A háztartási szektor fogyasztási hitelei esetében a változó kamatozású vagy legfeljebb egy éves kamatfixálású hitelek átlagos kamatlába decemberben 23 bázisponttal 21,09 százalékról 21,32 százalékra nőtt, az éven túli, legfeljebb 5 éves kamatfixálású hiteleké pedig 17,89 százalékról 15,94 százalékra csökkent. Az 5 éven túli kamatfixálású hiteleké 14,99 százalékról 15,2 százalékra nőtt.

A háztartások látra szóló betéteinek átlagkamatlába decemberben 16 bázisponttal, a novemberi 3,18 százalékról 3,02 százalékra csökkent. Az éven belüli lejáratra lekötött betétek átlagkamatlába 32 bázisponttal 9,03 százalékról 8,71 százalékra, az éven túli, legfeljebb 2 éves lejáratra lekötött betétek átlagkamatlába 69 bázisponttal 8,72 százalékról 8,03 százalékra csökkent. A két éven túli lejáratra lekötött betéteké 31 bázisponttal, 5,06 százalékról 5,37 százalékra növekedett.

Az MNB adatai szerint decemberben a lekötött betétek új szerződéseinek értéke 461,2 milliárd forintot tett ki, ami 36,4 milliárd forinttal magasabb az előző havi értéknél.

A bankközi forintpiacon decemberben 3251,6 milliárd forint volt a forgalom, ami 797,4 milliárd forinttal magasabb az előző havi értéknél. Az egynapos bankközi hitelek forgalommal súlyozott átlagkamatlába novemberhez viszonyítva 33 bázisponttal 10,26 százalékról 9,93 százalékra, az egy hónapos lejáratú bankközi kihelyezések átlagkamatlába 77 bázisponttal 10,59 százalékról 9,82 százalékra csökkent.