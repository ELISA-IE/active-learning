Kartellgyanú a valutaváltóknál

A Gazdasági Versenyhivatal 2005. július 20-án három pénzváltónál helyszíni vizsgálatot tartott. A GVH szerint feltételezhető, hogy a vizsgált cégek naponta egymás között egyeztetik az árfolyamokat.

Árkartell gyanújával, úgynevezett rajtaütéssel kezdődött meg az Exclusive Change, Exclusive Best Change, Exclusive West Change, Exclusive Pannon Change, Exclusive Special Change, Exclusive Extreme Change Kft.-k, az AND NOW Kft., a Corner-Trade Kft., a Northline Kft. és a Good Change Kft. pénzváltók ellen a versenyfelügyeleti eljárás.

A GVH rendelkezésére álló információk szerint feltételezhető, hogy az eljárás alá vont vállalkozások naponta egymás között egyeztetik a valutavásárlási és eladási árfolyamokat. Ezt követően a vállalkozások által működtetett valutaváltók területenként egységesen alkalmazzák az egyeztetett árfolyamokat - derül ki a GVH [origo]-hoz eljuttatott közleményéből.