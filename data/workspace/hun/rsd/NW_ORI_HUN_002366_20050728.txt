Hitelkártyából is megárt a sok

Míg az amerikaiak többsége öt és tíz közötti hitelkártyával rendelkezik, addig egyesek akár ötven kártyát is tartanak tárcájukban. Sokan azonban nem tudják: minél több kártyánk van, annál nagyobb kockázatot vállalunk. Az eligazodást könnyítendő, közöljük néhány nagy, tengerentúli hitelszakértő tapasztalatait és jó tanácsait. Következő cikkünkben pedig a magyar kreditkártya-piacot térképezzük fel. 

Karácsonykor néhány ember szinte megőrül, és hitelkártyák tömegét nyitja meg, túladva ezáltal vásárlásra szánt pénze 10 vagy akár 15 százalékán is - mondja Cate Williams, a Money Management International financiális részlegének alelnöke. Ilyenkor a legjobb kiegyenlíteni az egyenleget, majd tüstént bezárni a kártyát. Ha nem tesszük, akár nagyobb költségekbe is verhetjük magunkat. A Myvesta, egy nonprofit, fogyasztókat oktató szervezet elnöke, Steve Rhode szerint minden alkalommal, amikor az ember nyit egy hitelkártyát, 20 pont rögvest leugrik a hitelszámláról. Hiszen hitelkártyát gyakorlatilag bárki szerezhet, és olyan embereknek is adnak, akik egyébként nem jutnának hitelhez. 

Szakértők szerint akkor érdemes hitelkártyát nyitni, ha az ember sűrűn jár egy boltba vásárolni. Sok hitelkártya különféle kuponokkal és bónuszpontokkal, valamint információkkal látja el ügyfeleit a közelgő leárazásokról. Ezekhez viszont csak úgy lehet hozzájutni, ha a bolt kártyáját használjuk is. Mindamellett Williams melegen ajánlja, hogy ne nyissunk többet, mint egyetlen, kedvenc boltunk kártyáját. Az Experian szerint, amely egyike a három nagy hiteljelentő ügynökségnek, a hitelkártyáknak nincs egy, mindenki számára érvényes száma. Steve Bucci, a Money Management International Financial Education Foundation elnöke szerint az átlagos személy 11 hitellel kapcsolatos eszközt tart magánál. Általában hét különféle típusú kártyát és négy részletfizetési eszközt, melyek autókat, bútorokat, tanulói kölcsönöket vagy lakásépítési hitelt biztosítanak. Vannak olyanok, akik azt hiszik, minél több hitelkártyád van, annál jobb - mondja Bucci. Hitelszakértők szerint, bizonyos, főleg magas jövedelmű emberek 45 vagy akár több hitelkártyával is rendelkeznek.

A kevés néha több

15 vagy több kártyával valószínűleg elég nehéz emlékezni a törlesztőidőpontokra - mondja Rhode. Több hitelre és több hitelkártyára szert tenni egyébként sem eredményez szükségképpen jobb hitelképességet. A kulcsfaktorok a következők: a munkahely stabilitása, a megegyezés és idő szerinti törlesztés. Ha sikerül betartani a törlesztés fizetését, az jobb hitelképességet fog eredményezni, és lehetővé teszi több hitelszámla megnyitását is.

A legtöbb esetben igaz, hogy hatnál több hitelkártyát nem érdemes tartani. Érdemes meggyőződni róla, hogy a birtokunkban levő hitelkártyák a legnagyobb szolgáltatók termékei-e, mivel ezeket a kereskedők nagyobb valószínűséggel fogadják el. Érdemes a lehető leghamarabb kiegyenlíteni őket, de ha nem tudjuk, találjunk egy olyan hitelkártyát, amelyik alacsony kamatlábbal rendelkezik és amelyet vészhelyzetben használhatunk - mondja Williams. Az is jó megoldás lehet, ha másik hitelkártyánkon jutalompontok vagy utazási kedvezmények vannak; egyszóval, ami törleszt valamit a kártya használati költségeiből. Ennek a kártyának nem kell feltétlen alacsony kamatlábbal rendelkeznie, ha minden hónapban kiegyenlítjük.

Jó tanácsok kártyásoknak

Egyébként a tökéletes hitelnek nincs bombabiztos receptje. A négy megkérdezett hitelszakértő ellentmondó tanácsokat is adott. Két fontos dologban azonban mindnyájan egyetértettek: Először is: törlesszünk idejében. Egy vagy két kései fizetés alaposan lehúzhatja a hitelszámlát, és növelheti egyéb hitelkártyáink kamatait. Másodszor: ne növeljük a számlaegyenleget, vagyis a hitel kihasználtságát. Az egyenleg szintjét minden kártyán érdemes alacsonyabban tartani, mint a hitel felső határának 30 százaléka, de legfeljebb annak 50 százaléka. Ha a hitelkártyának mondjuk 5000 dollár a felső határa, ne hordozzunk 2500 dollárnál súlyosabb számlaegyenleget. Ha 5000 dolláros hitelhatárunk van, és szeretnénk vásárolni egy 4000 dolláros bútorgarnitúrát, akkor célszerű a vásárlás költségét két kártya között felosztani - mondja Williams. 

A hitelezők nem szeretnek csaknem teljesen kihasznált kártyát látni; úgy tekintenek ránk, mint egy kockázatra: valakire, aki túl sok hitelt használ, és gondot okoz neki a számla kiegyenlítése. Szintén hasznos tanács: ne szüntessünk meg egyszerre túl sok kártyát. Ez ugyanis adósság-hitel arányunk esését eredményezheti. Ha egy alapvetően 10 000 dolláros kreditkártyát 2500 dollár számlaegyenleg beállítása után rögtön bezárunk, a hitelezők reakciói után 5000 dolláros adósságunk, és csupán 7500 dollár lehetséges hitelünk lesz. Ez pedig azt jelenti, hogy adósság-hitel arányunk 67 százalékosra romlik. Ezért olyan fontos, hogy bölcsen létesítsük és használjuk a hitelt - mondja Rhode.

Hitelünk története

Ha van egy hitelkártyánk, van egy hiteltörténetünk. Ezért sem ajánlott bezárni legrégebbi számlánkat, még ha találunk is egy jobbat. Ha ugyanis bezárunk egy még a főiskolán, 10 éve nyitott kártyát, a hitelezők valószínűleg büntetéssel fognak sújtani, mert hosszú és sikeres hiteltörténetet várnak tőlünk - mondja Joyce Murray, a Money Management Internaltól. A hitelkártya előnye, hogy a javak vásárlásának a fizetés más formáinál biztonságosabb módját nyújtja. A hitelkártya akkora védettséget bizosít a csalás ellen, amennyit csekk vagy készpénz nem garantálhat - mondta Williams. A hitelbeszámolókat áttekintve felülvizsgálhatjuk az esetleges pontatlanságokat, bármilyen felmerülő problémát ellenőrizhetünk.

Fontos azonban, hogy tisztában legyünk a hitelkártyával kapcsolatos feltételekkel, mivel ezek alakítják a hitelezővel való megállapodást. Ha szükséges, rá kell kérdezni a kamatlábra és a kártyával együtt járó lehetséges büntetésekre is. Emlékezzünk: a hitelméltányosság utcája egyirányú út, ami a hitelezők kegyein és jóindulatán múlik. A hitelkártya-vállalatok bármikor megváltoztathatják a kamatlábakat. A legfontosabb, hogy tisztában legyünk vele: mi vagyunk a felelősek számlánk fenntartásában, ahogy abban is, hogy megőrizzük hitelképességünket.