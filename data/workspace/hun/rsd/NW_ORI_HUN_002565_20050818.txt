Megérkeztek a Cipruson rekedt magyarok

Megérkezett Ferihegyre az a 140 magyar turista, akik Cipruson rekedtek azt követően, hogy a ciprusi Helios légitársaság járatait leállították. A Helios gépe vasárnap zuhant le 121 emberrel a fedélzetén, a katasztrófának nem volt túlélője. 

Hazahozta a Malév azokat a magyar turistákat, akik Cipruson rekedtek azt követően, hogy a ciprusi Helios légitársaság járatait leállították. A Ciprusról érkező járat csütörtök hajnalban szállt le Ferihegyen - közölte a Klub Rádióval a Malév szóvivője. 

A ciprusi Helios légitársaság Larnacáról Prágába tartó gépe vasárnap zuhant le Athén közelében 121 emberrel a fedélzetén, a katasztrófának nem volt túlélője. A szerencsétlenül járt gép két órán keresztül körözött, mielőtt a földnek csapódott volna, mivel a pilóta és a másodpilóta eszméletét vesztette. A repülőt kísérő vadászgépek pilótái arról számoltak, be, hogy a másodpilóta arccal a műszerfalon feküdt és két másik ember babrált a műszerekkel. 

"Még folynak a vizsgálatok a szerencsétlenség okainak kiderítése érdekében, de nekünk úgy magyarázták el, hogy sorozatos véletlenek egy pillanatban való összejátszása okozhatta a tragédiát" - mondta az [origo]-nak a Helios légitársaság magyar légiutas-kísérője, aki hozzátette: nem voltak igazak azok a hírek, hogy gondok lettek volna a lezuhant repülőgép műszaki állapotával. A műszakiak alaposan átnézték az utolsó útja előtt is a gépet, és mind a műszaki vezető, mind a gép kapitánya aláírta az induláshoz szükséges papírokat.