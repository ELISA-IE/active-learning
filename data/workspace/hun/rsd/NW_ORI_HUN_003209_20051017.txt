A Telekom-konzorcium nyerte az EDR-tendert

A T-Mobile-Magyar Telekom konzorcium nyerte az EDR-tendert. Az Egységes Digitális Rádiótávközlő rendszert évente 9.325 milliárd forintért üzemelteti majd a konzorcium. A rendszert várhatóan 2007-végére építik ki. A készenléti szervek jelenleg különálló, sok esetben 30-40 éves technológiát alkalmazó távközlő rendszerét egységesítik az EDR-rel.

A T-Mobil Magyarország Rt. - Magyar Telekom Rt. konzorcium nyerte az EDR-tendert - közölte a Miniszterelnöki Hivatal az MTI-vel hétfőn. Az Egységes Digitális Rádiótávközlő Rendszer (EDR) létrehozására kiírt nyílt, kétfordulós, tárgyalásos közbeszerzési eljárásban kihirdetett győztessel előreláthatólag 2005. október végéig írják alá a szerződést - áll a közleményben.

A szolgáltatás tervezett éves nettó díja az ajánlat szerint: 9,325 milliárd forint. A szerződés időtartama: 10 év. Budapest területén az EDR rendszert 2006. I. negyedév végére helyezik üzembe; az országos rendszert a kormány vonatkozó határozatában előírt határidőig, azaz 2007. január 31.-ig átadják - fogalmaz a MeH közleményében.

Az egységes digitális rádiótávközlő rendszer (EDR) megvalósítására kiírt közbeszerzési pályázat első fordulójában három konzorcium nyújtott be ajánlatot. Az évente fizetendő szolgáltatási átalány díjként nettó 10-12 milliárd forintot jelöltek meg.

A három pályázó a T- Mobile Magyarország Távközlési Rt. és a Magyar Telekom Távközlési Rt.; a Magyar Villamos Művek Rt. és a SAAB Contracting AB.; valamint az Antenna Hungária Rt. és a Siemens Termelő, Szolgáltató és Kereskedelmi Rt. volt.

A tervek szerint a most kihirdetett nyertessel október végégig köt szolgáltatói szerződést a magyar állam, amiben rögzítik a rendszer kiépítésének ütemét is. Budapesten várhatóan a jövő év február-márciusára, országosan 2007 végére épül ki teljesen a rádiós rendszer.

Az EDR rendszer kiépítésének előkészítése több mint 10 éve húzódik. A rendszert azért is kell most megvalósítani, mert Magyarországnak teljesítenie kell a schengeni, a határőrizeti és a terror-elhárítási elvárásokat.

Az EDR rendszer a magyarországi készenléti szervek különálló kommunikációs, esetenként 30-40 éves technológiákkal működő hálózatát váltja fel, s hatékonyabbá teszi például a renderőségi ellenőrzést, a mentést, a katasztrófa elhárítást, a határőrizetet, illetve a készenléti szervezetek közötti együttműködést.

A korszerűtlen rendszerek felváltására szolgáló EDR rendszer kialakításáról a kormány 2003-ban hozott határozatot. Az EDR virtuálisan önálló kommunikációs hálózatokat biztosít az egyes szervezeteknek, ugyanakkor lehetővé teszi ezen hálózatok együttműködését.

Az MTI korábbi információi szerint Magyarországon mintegy 42 ezer végkészülékre van szükség. A készülékek, illetve az országos hálózat ára mintegy 90 millió euró, míg a rendszer üzemeltetése éves szinten a bekerülési összeg 10-15 százaléka.

Az [origo]-t a T-Online adja ki,a mely a Magyar Telekom Csoport tagja