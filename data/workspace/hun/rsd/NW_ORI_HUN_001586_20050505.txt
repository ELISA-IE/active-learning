Újabb jegyzőkönyv jelent meg brókerügyben

Újabb, Kulcsár Attilának tulajdonított jegyzőkönyv-részletek jelentek meg a Heti Válasz csütörtöki számában. A volt bróker a neki tulajdonított állítások szerint kenőpénzt fizetett többek között Puch László MSZP-pénztárnoknak.

Kulcsár Attila, a brókerbotrány első számú gyanúsítottja tavaly szeptemberi kihallgatásáról készült jegyzőkönyv-részleteket közölt csütörtöki számában a Heti Válasz. A volt bróker vallomásában többször megemlítette többek között Erős Jánost, a Magyar Fejlesztési Bank vezérigazgatóját, Bitvai Miklóst, az Állami Autópálya-kezelő Rt. korábbi vezérigazgatóját, a brókerbotrány egyik gyanúsítottját, Mészáros Jánost, az MFB igazgatósági tagját és Puch Lászlót, az MSZP pénztárnokát . Az MSZP-s politikusról azt állította Kulcsár, hogy pénzt adott neki Mészáros közvetítésével, egy cégvásárlási üggyel kapcsolatban játszott szerepe miatt.

A hetilap által közölt, Kulcsár Attilának tulajdonított vallomás szerint 50 millió forintot adott a volt bróker Bitvai Miklósnak, hogy Csillag István akkori gazdasági miniszternél (az MFB a gazdasági tárca irányítás alá tartozik) közbenjárva megakadályozza, hogy Fehér Erzsébet, a Pannonplast vezetője cégének hitelt szerezzen a Magyar Fejlesztési Banktól. Erre azért lett volna szüksége a Pannonplastnak, hogy megakadályozza, hogy a Britton felvásárolja részvényeit.

Kulcsár a Heti Válasz szerint beszélt Mészáros Jánossal, az MFB igazgatósági tagjával is, a Hungexpo Reklám Rt. részvénycsomagjának megvételéről. Kulcsár állítása szerint Mészáros elküldte Puch László MSZP-pénztárnokhoz, hogy beszéljenek az ügy részleteiről. Kulcsár azt mondta, meg is állapodott Puchhal, hogy a Britton-csoport megvásárolja ezt a részvénycsomagot. Kerék Csaba, a Britton Kft. ügyvezetője pedig Erős Jánossal tárgyalt, mert a Hungexpo Reklám Rt. egyik tulajdonosa a Magyar Fejlesztési Bank volt. Erős tagadta, hogy tárgyalt volna Kerék Csabával. Csak egyszer találkoztak az MFB épületében, a folyosón - mondta Erős. Kerék a Hungexpo Rt. eladásával kapcsolatban tárgyalt az MFB szakértőivel, ezért járt az épületben - tette hozzá a bankvezető.

A tulajdonszerzésnek az volt a célja, hogy a Szerencsejáték Rt. reklámmegbízásaiból származó bevételek egy részéhez hozzájusson a Britton-csoport. Illetve, hogy ezáltal Puch László és Mészáros János is részesedjen a nyereségből - mondta a Heti Válasz által idézett jegyzőkönyvrészlet szerint Kulcsár.

Arra az ügyészi kérdésre, hogy Mészáros János kérésére még kinek juttatott különböző összegeket, a volt bróker azt mondta állítólag, hogy "Mészáros több alkalommal kért tőlem összegeket azzal, hogy azokat a kormányzati megrendelések folyamatos biztosítása érdekében fogja továbbadni. Mészáros János elmondása szerint a készpénzt Puch Lászlónak és Erős Jánosnak továbbította" - mondta Kulcsár. Erős János a Heti Válasznak azt mondta, nem kapott pénzt sem Kulcsártól, sem Mészárostól. Közölte azt is, hogy Mészáros János neki tagadta az ellene felhozott vádakat. Puch László az [origo] megkeresésére egyelőre nem reagált.

Erős János a Heti Válasznak elmondta azt is, hogy ha hitelesek az idézetek, "ad abszurdum még azt is kész vagyok elhinni, hogy Kulcsár úr igaznak gondolja, amit mond. Lehetséges, hogy neki nem mondtak igazat. (...) A nevemet mindig másodkézből említi a gyanúsított: például, hogy X. vagy Y. mesélte, hogy találkozott Erős Jánossal"- mondta a lapnak Erős.

A banki vezető hozzátette: Bitvai Miklóssal egyetlenegyszer találkozott - valamikor a 2002-es kormányváltás után. "Nem esett szó köztünk ilyen vagy olyan üzleti tranzakcióról, így a Pannonplast ügyéről sem" - mondta Erős.

A Pannonplast kérelméről azt mondta, hogy Fehér Erzsébet, a Pannonplast vezetője valóban benyújtott egy hitelkérelmet az MFB-hez - még az előző ciklus idején. "Ezt azonban elutasítottuk, mert a fejlesztési bankról szóló törvény 2002-es módosítása után kizárólag fejlesztési célokra adhattunk hitelt. A cégkivásárlás viszont - a Pannonplast akkori menedzsmentje ebben gondolkodott - nem minősül fejlesztésnek. Így ha az MFB hitelt ad a vállalatnak, törvényt sért. Vagyis Kulcsár sejtetésével ellentétben nem kellett közbenjárnia Csillag István volt gazdasági miniszternek a Britton-csoport érdekében. Szerencsések vagyunk: az MFB-nek nem szoktak csak úgy 'leszólni', hogy ezt vagy azt a kérelmet teljesítsük vagy épp ne teljesítsük" - közölte Erős.

Korábban már a Magyar Nemzet is többször közölt Kulcsár Attilának tulajdonított vallomásrészleteket. Ezek szerint a volt bróker több baloldali politikust és a jelenlegi kormányoldal által kinevezett vezetőt is megvádolt azzal, hogy kenőpénzt fogadtak el, érintettek a brókerügyben.