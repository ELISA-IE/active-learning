Beállt a fél város a felújítások miatt

A város több pontján csak araszolnak az autók az újabb útfelújítások miatt. A legnagyobb dugók Óbudán, a Szentendrei út környékén vannak - tudtuk meg a 6x6 Taxi munkatársától. A nyári útfelújítások már két héttel ezelőtt elkezdődtek, hétfőn és kedden újabb hat helyszínen bontják fel az utat.

Hétfőn és kedden újabb útfelújítási munkálatok kezdődnek a fővárosban hat helyszínen, négy helyen pedig közműmunkák indulnak. Az útfelújítások miatt hétfőn a város több pontján is csak araszoltak az autók. A legnagyobb dugók Óbudán vannak - tudtuk meg a 6x6 Taxi munkatársától. A taxisok szerint jobb elkerülni a Szentendrei út környékét, az Árpád fejedelem útját, valamint a Hegyalja utat is. 

Kedden kezdődik útfelújítás a XXIII. kerületben, a Majori utcában - a Dózsa György utca és az M0 autópálya között. A munkálatok szegélyépítéssel kezdődnek, ami fél-egy métert vesz el a sávból, de még nem tudni, melyik oldalon kezdődnek a munkák. A buszmegálló-peronokat mindkét oldalon elbontják, és ideiglenes buszmegállókat jelölnek ki. Az aszfalt szőnyegezése szakaszosan történik, akkor félpályás lezárások lesznek a területen.

A buszmegállók és a szegélyek bontásával, illetve építésével kezdődik az útfelújítás hétfőn a XV. kerületben, a Rákos úton, az Arany János utca és a Széchenyi utca között. A buszmegállókon folyó munkálatok ideje alatt ideiglenes buszmegállókat jelölnek ki, a későbbiekben az útburkolat marása, illetve az aszfaltozás ideje alatt egyirányúsítás, illetve sávlezárás várható. 

A IX. kerületben a Toronyház utca és az Üllői út szervizútja között a munkaterület átadását követően azonnal megkezdődnek a munkálatok az irányonként egysávos Dési Huber utcában. Az utca felújítása szegélyépítéssel kezdődik, amelyet sávszűkítés mellett végeznek. A hétfői naptól tilos a munkaterületen parkolni, a parkoló autók 48 óra türelmi időt kapnak, aztán elszállíttatják őket. Várhatóan pénteken kezdik az útburkolat marását - sávszűkítés mellett -, az aszfaltozást azonban már kisebb lezárások mellett fogják végezni.

A XX. kerületben, a Szent Imre herceg utca Kossuth Lajos utca és Ferenc utca közötti szakaszán kedden a BKV üzemkezdetétől forgalomterelés lép életbe. A 48, 23 és 66-os buszmegállót áthelyezik a Szent Erzsébet térre. Az útfelújítás - az útburkolat marása és aszfaltozása a forgalom mindkét irányú fenntartása mellett folyik, a szakaszos munkavégzés miatt - kézi forgalomirányítás mellett - sávszűkítés lesz érvényben. 

A XIX. kerületben a Nádasdy utcában - a Pannónia út és a Vas Gereben utca között - hétfőn, a munkaterület átadását követően megkezdik a munkálatokat, a Pannónia utcától a Hunyadi utca irányában egyirányú lesz a forgalom. A munkaterületen szegélyépítés, korrekció, a csatornafedelek szintbe hozása, majd az útburkolat marása és aszfaltozása történik.

A XVI. kerületben, a Mátyás király úton kedden kezdődnek a munkálatok, a Budapesti út és a Csömöri út közötti szakaszt lezárják. A Rákos út keresztirányú forgalma továbbra is engedélyezett lesz, ezen az útszakaszon BKV-busz közlekedik. A Mátyás király úton szegélyépítés, korrekció, a csatornafedelek szintbe hozása, majd az útburkolat marása és aszfaltozása történik. 

Az útfelújítási munkák mellett közműmunkák is indulnak a fővárosban, így a VIII. kerületben, a Baross utcában hétfőn vízvezeték-építés, a XIV. kerületi Nagy Lajos király utcában csatornaépítés indul. A XI. kerületben a Budaörsi úton, a Brassó utca és a Rimaszombati út között hétfőn vízcsőépítés kezdődik, ahogyan a XXII. kerületben, a Leányka utcában a 15. szám és a Törley tér között is.