Vásárlásmentes napot tartanak pénteken

November utolsó péntekén tartják a vásárlásmentes napot. A szervezők arra hívják fel a figyelmet, hogy a vásárlás túl nagy szerepet kap az emberek életében, a túlfogyasztás pedig környezeti problémákhoz vezet. A vásárlásmentes nap szervezői arra buzdítanak, hogy pénteken senki ne költsön pénzt a boltokban.

Néhány országban már tíz éve, Magyarországon hatodik éve hirdetik meg a "Ne vásárolj semmit" napot. Idén több mint hatvan országban, több százezer ember vesz részt az egynapos vásárlási szünetben. A túlfogyasztás elleni tiltakozás napját november utolsó péntekén tartják, amikor sokan már elkezdik a karácsonyi vásárlásokat. 

A szervezők azt szeretnék elérni, hogy a vásárlás ne jelentsen egyet a boldogsággal. A közös szórakozás, kirándulás helyett ugyanis, egyre több család legfontosabb hétvégi programja, hogy vásárolni megy. A hipermarketek ráadásul zöld területet foglalnak el és autós forgalmat generálnak - áll a vásárlásmentes nap magyarországi szervezője, a Tudatos Vásárlók Egyesületének közleményében. A sok vásárlás miatt rengeteg hulladék is keletkezik. Magyarországon 1,5 millió számítógépet és több mint 7 millió mobiltelefont használnak. Az ezekből keletkező évi 70-100 ezer tonna elektronikai hulladék túlnyomó része szemétlerakókba kerül. Évente 1,3 milliárd pillepalackot juttatunk a szemétdombra - áll a civil szervezet adatai között.

A vásárlásmentes nap alkalmából a Tudatos Vásárlók Egyesülete nyílt napot is tart, irodájukban várnak mindenkit, akit érdekel a tudatos vásárlás.