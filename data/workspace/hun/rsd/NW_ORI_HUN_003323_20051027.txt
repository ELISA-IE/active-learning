A lovasmaffia gyújtogathatott Csömörön

Járőrszolgálatot szerveztek és pénzt dobtak össze a Pest megyei Csömörön működő lovardák tulajdonosai, hogy lefüleljék azokat a gyújtogatókat, akik miatt két istálló is leégett és több ló elpusztult az utóbbi hetekben. A környéken harmincnál is több lovarda van, ezért sokan konkurenciaharcot gyanítanak a háttérben. A rendőrség külön nyomozócsoportot állított fel a gyújtogatás felderítésére.

Hajnali négykor ébredt arra a lovász az egyik legnagyobb csömöri lovardában, hogy ég az istálló, ahol harmincnál is több ló pihent. Azonnal nekilátott a mentésnek, mindenkit riasztott a környéken, jöttek a tűzoltók is, de a lovarda majdnem teljesen leégett. Az állatokat sikerült kimenekíteni a lángok közül, három ijedten menekülő ló viszont halálos sérüléseket szenvedett - köztük az istálló egyik legértékesebb állata is. A lovardában néhány százezer forintot érő lovak mellett ugyanis sok értékes versenyló is volt. Csömör lovardái közül állítólag itt tartották a legtöbb versenylovat. Az október 12-i tűz miatt keletkezett kárt, a Főnix lovardában húszmillió forint feletti összegre becsülik, számításaik szerint csak jövő nyárra tudnak mindent rendbe hozni.

A lovardában többnyire budapesti lótulajdonosok tartották állataikat, de a tűzeset után új hely után kellett nézniük, mert a Főnix lovarda szinte teljesen megsemmisült. A környéken harmincnál is több lovarda van, ezért sokan konkurenciaharcot gyanítanak a háttérben. "Csömör tele van lovardákkal, egymás elől vadásszák el a kuncsaftokat" - mondta egy helyi férfi az [origo]-nak. A Pest megyei település fekvése ideális lovardák kialakításához, valamint a főváros is közel van, ezért választják szívesen lovaik tartására a budapestiek Csömört. Az állatok tartásáért havi 30-40 ezer forintot fizetnek a lovardáknak.

A leégett lovarda bérlője és üzemeltetője ugyanakkor nem a konkurenciára gyanakszik, szerinte a csömöri lovardások annál jobban szeretik a lovakat, hogy ilyet tennének. "Együtt oltottuk a tüzet, utána pedig megszerveztük, hogy felváltva járőrözünk éjszakánként" - mondta Kiss Béla az [origo]-nak. Az is ellentmond a konkurenciaharc teóriájának, hogy a csömöri lovardások együttesen több százezer forintot ajánlottak fel annak, aki információval szolgál a gyújtogatás elkövetőjéről. Az önkormányzat ezt megtoldotta százezer forinttal, így közel félmillió üti a markát annak, aki segít a gyújtogató nyomára akadni - mondta az illetékes gödöllői rendőrkapitányság munkatársa.

A leégett lovarda környékén nem láttak semmi gyanúsat a tűzeset előtt, a gyújtogató után pedig nem maradt nyom, mert szinte minden leégett. A tűz előtt volt néhány lopás, kisebb értékű szerszámok tűntek el, ezen kívül nem történt semmi szokatlan - mesélte a lovarda üzemeltetője. "A tűz oltásakor láttunk itt egy ismeretlent, aki szinte végig itt volt, őt azóta is keressük, de nem látszódik egyik fényképen vagy videofelvételen sem. A tűzoltók felvételein talán rajta van, azt még nem mutatták meg" - mondta Kiss Béla. 

Egy hónappal korábban egy másik csömöri lovardában is gyújtogatás miatt keletkezett tűz, ott egy ló pusztult el füstmérgezés miatt. Ezt megelőzően két nyaraló égett le Csömörön, mind a négy szándékos gyújtogatás volt, a tettes(ek) után nyomoz a rendőrség. Egyelőre tart az információgyűjtés, rengeteg embert kell meghallgatni a környéken, az üggyel egy tízfős csoport foglalkozik - mondta az [origo]-nak a gödöllői kapitányság sajtóreferense, Kerek Zita. Sok lehetőség felmerül ilyenkor, megvizsgálják például azt, hogy nincsen-e olyan kirúgott lovardai alkalmazott, aki bosszúból gyújtogathatott. A lovardák környékét a rendőrség fokozottan ellenőrzi, többször járőröznek a környéken.