A Vatikán nem akar meleg papnövendékeket

Egy kedden nyilvánosságra hozott vatikáni állásfoglalás szerint ki kell zárni a papi hivatásból a homoszexuális jelentkezőket. A dokumentum szerint csak akkor lehet kivételt tenni melegekkel, ha bizonyítani tudják, hogy korábban legalább három éven át le tudták gyűrni vonzalmukat. Bár az ajánlás elítéli a melegek hátrányos megkülönböztetését, kizárja a papi hivatásból a meleg kultúra támogatóit is - írja a BBC.

Kedden reggel nyilvánosságra hozták azt a korábban már kiszivárgott vatikáni állásfoglalást, amely a homoszexuálisok pappá válási lehetőségeit boncolgatja. A dokumentum szerint nem lehet senki sem katolikus pap, aki homoszexuális tevékenységet folytat, mély homoszexuális vonzalmai vannak vagy támogatja a meleg kultúrát.

A XVI. Benedek pápa által augusztus 31-én jóváhagyott dokumentum elítéli ugyan a melegek hátrányos megkülönböztetését, ugyanakkor súlyos bűnnek nevezi a homoszexualitás tevékenységet, amely semmilyen körülmények között nem képezheti kivételezés tárgyát. Azt javasolja a papnak készülő homoszexuálisoknak, hogy fedjék fel a valóságot.

A dokumentum ugyanakkor nem foglalkozik a már felszentelt papok helyzetével, csak a meleg papnövendékekről ír. Egy esetben pedig kivételt tesz: azok a növendékek, akik legalább 3 éven át le tudták gyűrni homoszexuális vonzalmukat és ezt bizonyítani is tudják, felszentelhetők.

A BBC-nek nyilatkozó katolikus teológusok szerint az irányelv problémája, hogy nem elég egyértelmű. Kritikusai úgy vélik, az állásfoglalás nem hagy más választást a meleg papoknak, mint beállítottságuk eltitkolását. A BBC szerint az állásfoglalás a papok számának drasztikus csökkentését eredményezheti, főleg a nyugati országokban.