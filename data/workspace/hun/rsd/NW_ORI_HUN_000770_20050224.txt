Nyílt levélben bírálja egy százados a honvédséget

A minisztérium honlapjának fórumában tette közzé bíráló nyílt levelét egy Kabulban szolgáló százados - értesült a Népszabadság. A hét hónapja Afganisztánban szolgáló katona szerint több döntéssel vagy éppen az intézkedések elmaradásával katonák biztonságát kockáztatták. 

"Jókat derülhetnénk a mínusz 22 fokos afgán tél közepén kiküldött, lejárt szavatosságú naptejek esetén" - említ egy példát a Magyar Honvédség legveszélyesebb missziójában szolgáló magyar katonák ellátásáról az a százados, aki nyílt levélben bírálta a hadsereg vezetését. Farkas Roland a honvédelmi miniszternek címzett levelét a tárca honlapjának fórumán tette közzé - írja a Népszabadság. A hét hónapja Afganisztánban szolgáló katona szerint több döntéssel vagy éppen az intézkedések elmaradásával katonák biztonságát kockáztatták. 

A százados szerint a miniszternek meg kellene kérdezni a hét hónap után most leváltott és a napokban hazatérő állománytól, vajon használható volt-e a sok millió forintért fejlesztett és beszerzett géppuskaállvány, amelyet a terepjárókra szereltek. "Azt a választ fogja kapni, hogy nem, mert ezek légvédelmi géppuska állványok, a vízszintesnél lejjebb nem dönthetőek, holott Kabul belvárosában nem felülről fog jönni a támadás" - válaszolja meg előre a kérdést. 

Bocskai István, a tárca kommunikációs igazgatója szerint a levélben megfogalmazott észrevételeket megvizsgálják, hogy abból mi a valóság, a féligazság vagy mi nem megfelelő információ.