Gyermek-egészségügyi programot hirdetett a kormány

A csecsemők védelme, a balesetmegelőzés és az ellátás különbségeinek enyhítése áll a  gyermek-egészségügyi program középpontjában, amelyet a 100 lépés részeként hirdetett meg Gyurcsány Ferenc miniszterelnök. Bár Gyurcsány szerint az előkészítésben több mint 70 szakmai, civil szervezet vett részt, a sajtótájékoztatón a fogorvosok egyesületének egyik képviselője azt mondta, hogy pontatlanságok vannak a programban.

"Szeretnénk elérni, hogy a koraszülötteket kevesebb kockázat érje a születés előtt és után, mérsékelni fogjuk az ellátásbeli különbségeket, valamint csökkentjük a gyermekbalesetek és a gyermekek ellen elkövetett erőszakos bűncselekmények számát" - ismertette pénteken Gyurcsány Ferenc miniszterelnök a "Közös kincsünk a gyermek" elnevezésű csecsemő- és gyermek-egészségügyi program lényegét a Svábhegyi Állami Gyermekgyógyintézetben.

A program egyik legfontosabb hosszú távú célja, hogy 15 év alatt felére csökkenjen Magyarországon a csecsemőhalálozás, amely most az európai átlag kétszerese. A csecsemők védelmében a kormány megerősíti a védőnői hálózatot, javítana a koraszülöttosztályok felszereltségén, növelné a bababarát kórházak számát, és megteremtené a feltételeket ahhoz, hogy minden egyes szülésnél jelen legyenek specialisták. 2006-tól új védőoltásrendszert vezetnek be, és 10 százalékkal szeretnék csökkenteni az abortuszok számát a következő 5 évben a tiniambulanciák és a prevenció fejlesztésével.

Gyurcsány Ferenc szerint a hazai gyermekegészségügy központi problémája, hogy Magyarországon rendkívül egyenlőtlen az ellátás színvonala. A 14 éven aluliak 28 százalékát, a serdülők felét az alapellátásban nem szakorvosok felügyelik. Az 1570 gyermekorvos aránytalanul oszlik el az országban, s míg  90 kórházban van szülészet, ezek közül 24 intézményben nincs csecsemő- és gyermekosztály. 

Az ellátás minőségének különbségeit azzal enyhítenék, hogy bővítik az új gyermek-háziorvosi önálló praxisok számát, átszervezik az ügyeleti rendszert, és kötelező teszik a továbbképzésnél, hogy a kreditpontok 20 százalékát gyermekgyógyászatból szerezzék meg. Erre a kormány szerint azért van szükség, mert sok helyen nincs külön gyermekorvos, ugyanazok a szakemberek kezelik a gyerekeket, akik a felnőtteket.

A program a sürgősségi ellátáson is javítana, amelynek helyzetét a miniszterelnök kritikusnak nevezte. 10 és 19 éves kor között a baleset a leggyakoribb halálozási ok, hétvégén és ünnepnapokon a sürgősségi ellátás jelenleg mégsem érhető el az ország minden térségében. A balesetek és az erőszak visszaszorítása érdekében kidolgozzák a Nemzeti Balesetmegelőzési Programot, növelik az ágyak számát a gyerekeket fogadó intenzív osztályokon, és javítanak a pszichiátriai ellátáson. A gyermekbántalmazások megelőzésére intézkedési tervet készítenek.

A miniszterelnök közölte: "A programot a szakma diktálta, a minisztérium pedig lényegében a szerkesztési feladatokat vállalta. A politika csupán megteremtette a feltételeket, a főszerep a szakmáé." A program kidolgozásában 73 szakmai és civil szervezet vett részt, a szakma képviselői a program kihirdetésekor is jelen voltak.

A Fogorvosok Egyesülete bírálja a programot

Gyurcsány Ferenc bejelentése után ugyanakkor Szőke Judit, a Magyar Fogorvosok Egyesülete Preventív Fogászati Társulásának elnöke, a "Gyermekeink Egészséges Fogaiért" Alapítvány elnökhelyettese kifogásolta, hogy bár a program helyzetelemző része foglalkozik a gyermekfogászattal, a poltikusok nem kérték ki a fogovosi szakma véleményét, és ezért pontatlanságok, tárgyi tévedések kerültek a fejezetbe. A kormányfő nem válaszolt Szőke Judit felvetésére.

Gyurcsány Ferenc szerint a Közös kicsünk a gyermek a 111. lépés a 100 lépés programban. A 21 lépés egészségügyi reformjában eredetileg nem szerepelt, tehát ez a 22. pont. A programpontokat jövő januártól folyamatosan valósítják meg, 2006-ban 5-6 milliárd forint áll ehhez rendelkezésre.

A Fidesz támogatja a programot

Mikola István (Fidesz) az MTI-nek elmondta: a miniszterelnök által tervezett változtatások nagy részét - amelyek közül sok a Fidesz programjaiban is szerepelt -  támogathatónak tartja az ellenzéki párt, ugyanakkor azok forrásfedezetét nem látják a 2006-os költségvetésben.

"Éppen hogy azt látjuk, hogy elvonások lesznek, és ezeknek a programoknak a pénzügyi feltételei hiányoznak" - jelentette ki Mikola István, aki szerint ellentmondásos, hogy grandiózus gyermekgyógyászati programot hirdet meg a kormány, ugyanakkor meglévő és bejáratott rendszerektől pénzeket vonnak el. Az Orbán-kormány egészségügyi minisztere hozzátette: csökkentették például a koraszülöttmentő közalapítvány költségvetését, és pénzeket vonnak el a vöröskereszttől is.