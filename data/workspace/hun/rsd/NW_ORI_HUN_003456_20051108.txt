Krosszmotoros rendőrök vadásznak vandálokra

Megelégelte a külföldi krosszmotoros bandák randalírozását a veszprémi rendőrség és a helyi erdőgazdaság, ezért példa nélküli döntésre szánta el magát: néhány napja krosszmotoros rendőrök járőröznek a bakonyi erdőkben. Az [origo] riporterei fogták a szerkesztőségi bukósisakokat, és elkísérték őket.

Reggel 8 óra, Veszprém, megyei rendőrfőkapitányság. Ahogy előre megbeszéltük, hoztunk bukósisakokat, tőlünk akár indulhat a portyázás. A szirénás, feliratos járőrautók sora között kissé idegenül hatnak a helyi kereskedéstől bérelt, széria krosszmotorok - mint később megtudjuk, még a benzint sem a rendőrség állja. Forintos Zoltán zászlós és Pintér László főtörzsőrmester jó pár éve szolgálnak és védenek, de ilyen feladatuk még nem volt. Sőt, rendőrségi krosszmotoros őrjáratuk az egész országban egyedülállónak számít.

A két vagány

 "Úgy átmennek az osztrák és német motorosok az országon egészen Miskolcig, hogy közutat csak akkor látnak, ha tankolnak" - mondja Csizmadia Gábor, közrendvédelmi osztályvezető. Nála indul a nap, motorozás előtt eligazítás. Az alezredes szerint nyugati krosszosoknak, quadosoknak csoportos túrákat szerveznek a magyar erdőkbe, "mert azt náluk nem lehet, igaz, nálunk is engedélyköteles". Csakhogy ezt sokan nem tudják, vagy nem akarják tudni - teszi hozzá már a főtörzsőrmester.

Érdekes mondattal bővült ki a közelmúltban a főkapitányság és a Veszprémi Erdőgazdaság Rt. között több évtizede meglévő szerződés. A 6. pont kimondja: "A természeti értékek megóvása érdekében, az Rt.-től kapott információk alapján... megakadályozzák az erdei területeken az engedély nélküli motorozásokat és autózásokat." Az írást tett követte: néhány napja beindultak a krosszosok ellen a krosszosok. "Erre szövetkeztünk!" - közli az alezredes.

A motorokat egy helyi márkakereskedéstől bérlik, ennek költségét, valamint a benzint az erdőgazdaság állja. "Olyan mértékű a bizalom a rendőrök iránt, hogy az egyetlen aranykártyánkat adtuk oda nekik" - érzékelteti a szövetség fontosságát Mészáros Gyula. A Veszprémi Erdőgazdaság vezérigazgató-helyettese olyan 25-30 ezer forintos benzinköltséggel számol havonta, motoronként. A bérleti díjat is ők fizetik, ez 100 ezer járművenként, egy hónapra. De itt nem állnak meg.

"A távlati tervekben szerepel, hogy jövőre veszünk két vadonatúj motort. Olyan másfél millió forintért már lehet vásárolni olyat, amin a két vagány jelenleg járőrözik és kapnak videokamerákat is" - teszi hozzá Mészáros Gyula.

Azt hiszik, Balkán vagyunk

Végre indulhatunk. A néhány napja beüzemelt motoros járőrt még a veszprémiek sem szokták meg: mind az autósok, mind a gyalogosok megnézik a civil festésű motorral közlekedő egyenruhásokat. Ahogy azt vártuk, a város után szinte az első mellékútnál letérünk. Irány a terep. Fél óra után az egyetlen mozgó ember, akivel találkozunk, László Botond mezőőr: "A quadosok arra szoktak gyakorolni"- igazít útba, de maradunk, beszélgetni. "Tegnap elfogtunk egy szabálysértőt. Sittet akart lepakolni, de lefényképeztük, majd felszólítottuk, hogy takarítsa el maga után" - mondja. Az illető ellen eljárás indult.

Továbbmegyünk, Forintos zászlós mögött elég rázós a hátsó ülés, de biztonságban érezzük magunkat. A járőrök uralják az ötven lőerős, krosszgumis endúrókat, bár a fű csúszik, de a főtörzsőrmester szerint "jó a pálya". A pihenő alatt elmondják, hogy  a külföldiek számára, több helyi lakos az interneten szervez túrákat, aztán albérletet is biztosítanak nekik. "Igazán könnyű pénzkereset, még ki is motoroznak velük, megmutatják nekik az erdőt" - mondja egyikük. "Egy szál, szigorúan védett árvalányhaj tízezer forint, gondoljunk bele, hogy ha odahúznak egy krosszmotornak, vagy egy quadnak, az milyen értéket tud kitépni a földből" - érzékeltetik, mit jelenthet egy gázfröccs a Bakonyban. Randalírozók, illegális hulladéklerakók, árvalányhaj-tépők most sehol. "A hétvégén kilenc osztrákot elkaptunk. A 25 kilométerre lévő Balatonfüredről jöttek fel, végig az erdőben. Ellenük intézkedést foganatosítottunk." - mutat fel eredményt csalódottságunkat látva Zoltán. Hozzáteszi: "Azt hiszik, Balkán vagyunk." Emellett egy környékbeli endúrós srácot is nyakon csíptek. Menekülni próbált, de elesett.

"Kilenc motorost hogyan kap el kettő?" - kérdezi a riporter. Megsemmisítő mosoly a válasz. "Azonnal felhívunk egy erdészt, ők riadóztatják az egész hálózatot, náluk jobban senki nem ismeri az erdőt, elállják a kijáratokat. Tankolni ezeknek is kell. Egyébként meg utánuk megyünk, bár a csontomat én nem fogom eltörni, stresszhelyzetben ők is hibázhatnak. Elég, ha egy elesik" - feleli Pintér főtörzs.

Az erdőgazadságban engedély nélkül motorozni szabálysértés, helyszíni bírság esetén 10 ezer forintot kér a járőr, de ha feljelenti a személyt, akkor maximum 30 ezer lehet a büntetés. Az illegális szemételhagyás, a természetkárosítás és a fatolvajlás viszont már mind-mind bűncselekmény, a büntetési tétel nagyságát ezekben az esetekben a bíróság szabja ki.

A bika azóta is szalad

Az [origo] azon kérdésére, hogy próbáljon konkrét kárösszeget mondani, Mészáros Gyula, a több ezer hektáron gazdálkodó, állami tulajdonú részvénytársaság vezetője sorolja a nehézségeket. "A motorosok által kedvelt dűlőkön számos védett, máshol nem létező, tövenként több ezres eszmei értékű növény él. Például a törpeliliom. Annyi erdész nem létezik, hogy az összes elpusztított szálat végigszámoljuk. Egész évben lopják a tüzifát, tavasszal agancsot gyűjtenek (ára kilónként 3 ezer forint), karácsonykor a darabonként kétezer forintos fenyőt viszik, de a nagyobb kár, az év közben, erdőtelepítésekből ellopott növendék fa. Mindezt nehéz forintosítani."

"De mondok konkrét számot is. A jó pénzt fizető, lesen ülő német vendégvadászok elől sokszor elhajtják a vaddisznókat a váratlanul felbukkanó motorosok. Ilyenkor 500 ezer és egymillió forint közötti kártérítést kell fizetni nekik" - panaszolja a vezérigazgató-helyettes. Majd tovább folytatja: "Négy hete történt, hogy ültek a német vendégvadásszal a magaslesen, előttük a gyönyörű szarvasbika, olyan nyolckilós agancsokkal, és a kilövés módján tanakodtak csendben, amikor vad motorzúgás hasított a tájba. A bika azóta is szalad." 

Ha mindent összeadunk "több milliós, akár több tízmilliós kárról is beszélhetünk" - von végül mérleget Mészáros Gyula. Ez az állat kilenszázezret ért.

Lencsés Csaba

Fotó: Pályi Zsófia