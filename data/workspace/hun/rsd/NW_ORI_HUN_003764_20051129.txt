Csökkenti árait a T-Com

Január 1-től csökkenti árait a T-Com. Egyes díjcsomagoknál az áfacsökkentés mértékénél nagyobb árcsökkenésre számíthatunk. A nyilvános állomások percdíjai átlagosan 4 százalékkal lesznek olcsóbbak a jövő év elejétől.

A több mint félmillió ügyfél által választott Felező csomagnál a percdíjak a belföldi vezetékes irányú hívások esetén csúcsidőben 50, míg csúcsidőn kívül 17 százalékkal csökkennek január 1-től.

A csomag mobil és nemzetközi hívásainak percdíjai egységesen 4 százalékkal lesznek kevesebbek. A percdíjak csökkenése a Felező díjcsomag havidíjában is érződik, hiszen ebben a konstrukcióban a havidíj fele lebeszélhető. Így január elseje után a csomag bármely belföldi vezetékes szám hívása esetén csúcsidőben az eddigi 80 helyett 160 perc lebeszélhetőséget tartalmaz.

A több mint 400 000 ügyfél által használt Minimál díjcsomag havidíja és percdíjai - az áfacsökkenéssel megegyezően - 4 százalékkal lesznek alacsonyabbak jövőre.

A több mint negyedmillió ügyfél által használt Teleperc, Favorit és Favorit Plusz csomagokban is csökkenti árait a T-Com. A Teleperc díjcsomag havidíja jövőre hat százalékkal lesz kevesebb. A Favorit és a Favorit Plusz díjcsomagok havidíjai 4 százalékkal lesznek olcsóbbak, a percdíjaik pedig minden hívásirány esetén 4-5 százalékkal csökkennek.

A Bázis Plusz, a Sokatmondó és a Csevegő csomagok percdíjai is átlagosan 4 százalékkal csökkennek január elsejétől. Az alig több mint húszezer ügyfél által használt Kontroll díjcsomag árai egyelőre nem változnak.