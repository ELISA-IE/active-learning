Lezárják a rábafüzesi határt az osztrák autósok

Az osztrák autóklub szervezésében péntek délutántól vasárnap éjjelig több ausztriai autópályán és úton blokád állítja meg a forgalmat. A szervezett dugóval a dugók ellen tüntetnek: az autóklub szerint túl sok sztrádát újítanak fel egyszerre. A rábafüzesi határ osztrák oldala is megbénul péntek délután.

Országszerte eltorlaszolják a hétvégén az utakat az osztrák autóklub szimpatizánsai. Péntek délután egytől hatig az osztrák-magyar határnál is lesz útlezárás, Rábafüzesnél. Vasárnap este pedig Nickelsdorfnál épül úttorlasz. A német és az olasz határ közelében is problémás lesz a haladás. Pénteken délután megáll a forgalom az A12-es sztrádán Tirolban Vomp és Schwan között, és Salzburg környékén az A10-esen. Itt késő estig tart a tiltakozás.

Szombaton az A14-esen a Pfanden alagutat zárják le a tüntetők, és megjelennek az autóklub aktivistái az A13-as és az A10-es autópályákon is. Vasárnap az A2-esen és a nickelsdorfi határátkelőnél várható blokád.

A mesterséges dugókeltéssel a dugók ellen tüntet az autóklub. Egyrészt a nagy hétvégi forgalmat csökkenteni kellene a szervezet szerint, másrészt elegük van a nagy útfelújításokból is. Idén nyáron az osztrák autópályák tíz százalékán végeznek felújítási munkákat, van ahol 30 kilométeres szakaszon is lezárták a fél útpályát. Különösen az alagutak felújítása miatt dühös az autóklub, mert egyes helyeken az egymással szembe haladó autók között nincs válaszkerítés.

Az osztrák közlekedési miniszter szerint a blokád nem oldja meg a problémákat, és az egész kampány arról szól, hogy az autóklub vezetői politikai babérokra törnek. Ezzel szemben az autóklubosok azt mondják, hogy ők csak aggódnak az autósok biztonságáért. A miniszter szerint viszont a sok építkezés az, ami még biztonságosabbá teheti az utakat, a felújításokkal pedig sietni kell, mert idejében el kell költeni a programra adott EU-támogatást.