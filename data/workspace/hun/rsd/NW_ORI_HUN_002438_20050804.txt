Sólyom alkalmatlannak tartja a kinézett házat

Sólyom László pénteken hivatalba lépő köztársasági elnök sajtófőnökének közleménye szerint Sólyom törvényellenesnek tartja, hogy nem vásárolt neki új elnöki rezidenciát az állam az eladott Béla király úti épületegyüttes helyett. Sólyom szerint az eddig neki megmutatott négy ház nem elég színvonalas elnöki székhelynek.

Közleményt adott ki Sólyom László pénteken hivatalba lépő köztársasági elnök sajtófőnöke, amelyben azt kifogásolja, hogy egyelőre nem vásárolt az állam új elnöki rezidenciát. A közlemény tagadja azokat a sajtóinformációkat, amelyek szerint 8-10 lakást megmutattak Sólyomnak.

A csütörtöki Blikk szerint Sólyom kiválasztotta új rezidenciáját, de csak jövőre költözhet be, mert az épület felújításra szorul. A lap Zelles Sándort, a Kincstári Vagyoni Igazgatóság vezérigazgatóját idézve azt írja, hogy 8-10 lehetséges épületet néztek meg és az egyik meg is felelt Sólyomnak. Az épületet azonban jelenleg albérlők használják, akik csak év végén költöznek ki.

A közlemény szerint azonban a megválasztott elnök eddig csak 4 ingatlant látott és azok sem feleltek meg rezidenciának, mert nem lehet benne elválasztani a magánlakást és a reprezentációs fogadóteret. Ezen kívül azt állítják, hogy az egyetlen alkalmasnak talált épület is felújításra szorul, egy éven belül nem veheti birtokba az elnök. "Ennek a háznak a minősége meg sem közelíti az eladott rezidenciák színvonalát" - áll a közleményben.

A közlemény kifogásolja azt is, hogy eladta az állam a Béla király úti rezidenciát és az érte kapott előlegből nem vettek új lakást az új köztársasági elnöknek (Mádl Ferenc leköszönő elnök még a Béla király úton lakott).

"A felelős szervek nyilatkozataival ellentétben a köztársasági elnök nem vállalja ezt az állapotot, amely törvényellenes, és a magyar állam méltóságát sérti. Az államfő lakhelye nem 'luxusvilla', hanem állami funkciókat ellátó intézmény és az állam védjegye" - zárul a közlemény.

Az [origo] megkereste az ügyben eljáró Kincstári Vagyoni Igazgatóságot és a Miniszterelnöki hivatalt. Mindkét helyen visszahívást ígértek.