Ma zárja le az Oracle a PeopleSoft-akvizíciót

Az Oracle Corporation bejelentette, hogy január 7-én, pénteken zárja le a PeopleSoft, Inc. akvizícióját, és gyors ütemben megkezdi a két vállalat integrációját. A PeopleSoft-részvényesek a részvények több mint 97 százalékát ajánlották fel megvásárlásra. Az Oracle Corporation a vállalati szoftverek legnagyobb szállítója a világon, az ügylet az amerikai cégtörténelem egyik kiemelkedő fontosságú akvizíciója.

Az Oracle Corporation vételi ajánlata az összes forgalomban levő PeopleSoft-részvény felvásárlására New York-i idő szerint 2005 január 6-án este nyolc órakor járt le - áll a társaság [origo]-hoz eljutatott közleményében.

A kezdeti ajánlati időszakban felajánlott részvényekkel együtt a PeopleSoft részvényesek eddig összesen 388,679,045 millió részvényt, az összes kibocsátott részvény több mint 97 százalékát ajánlották fel megvásárlásra. Az Oracle elfogadta az összes felkínált részvényt és vételáruk megfizetését.

A közlemény szerint az akvizícióra január 7-én kerül sor. A forgalomban levő PeopleSoft-részvények fennmaradó részének tulajdonosai megkaphatják a 26,50 dolláros részvényenkénti árat, közölte az Oracle. Az akvizíció után a Peoplesoft az Oracle kizárólagos tulajdonában álló leányvállalat lesz.