Az OTP ajánlatot nyújtott be a CEC-re

Az OTP Bank előzetes, nem kötelező érvényű ajánlatot nyújtott be a romániai Casa de Economii si Consemnatiuni C.E.C.-S.A. (CEC) többségi részesedésének megvásárlására - közölte a pénzintézet az [origo]-val.

A piaci várakozásoknak megfelelően az OTP elindul a román állam 100 százalékos tulajdonában lévő pénzintézet, a CEC magánosítási eljárásában. 

Az indikatív ajánlat benyújtása kapcsán Wolf László, az OTP Bank vezérigazgató-helyettese azt hangsúlyozta, hogy az OTP közép-kelet-európai jelenlétének kiemelkedően fontos állomásaként tekint a CEC privatizációjára. Romániában az OTP Bankcsoport célja, hogy az ország egész területén, így a kis településeken is komplex pénzügyi szolgáltatásokkal legyen elérhető az ügyfelek számára. 

A Román Köztársaság Pénzügyminisztériuma 2005. augusztus 10-én tette közzé pályázati felhívását a CEC maximum 75 százalék, de nem kevesebb, mint 50 százalék plusz 1 részvényből álló tulajdoni hányadának értékesítésére. A tenderfelhívás alapján az OTP Bank 2005. augusztus 31-én eljuttatta szándéknyilatkozatát a román Pénzügyminisztérium számára. A minisztérium 2005. szeptember 9-i bejelentése szerint a legnagyobb magyarországi hitelintézetet felvette azoknak a bankoknak a listájára, amelyek a továbbiakban részt vehetnek a CEC privatizációs folyamatában.