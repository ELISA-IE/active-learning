Először nyereséges az Axelero

Az Axelero Internet fennállása óta először nyereséges évet zárt 2004-ben: adózás előtti eredménye 655 millió forint lett az előző éves 2,1 milliárdos veszteség után. A társaság árbevétele 65 százalékkal, 19,8 milliárd forintra nőtt.

A növekvő forgalom főként a széles sávú internet terjedésének köszönhető, melyből közel két és félszer több bevétele származott a cégnek az előző évhez képest. Idén az Axelero a tavalyihoz hasonló, 7 milliárd forint körüli bevételnövekedést tervez - közölte Simó György vezérigazgató hétfői sajtótájékoztatóján. 

A cég adózás előtti eredményének javulása a költségcsökkentéseknek is köszönhető, a társaság veszteséges üzletágakat szüntetett meg. A 65 százalékos bevételnövekedés mellett a költségek csak 35 százalékkal emelkedtek, a személyi költségek nominálisan 5 százalékkal csökkentek, közölte a vezérigazgató. 

Tavaly a társaság internet-előfizetőinek száma 26,3 százalékkal, 251 ezerre nőtt. Az Axelero piaci részesedése a széles sávú internetelérések területén 39 százalék, a betárcsázós elérések területén pedig 43 százalék volt, ezzel piacvezető. Az ADSL-ügyfelek száma egy év alatt kétszeresére, 118 ezerre nőtt, az ebből származó bevétel 10,4 milliárd forintot tett ki.

(Az [origo] kiadója az Axelero Rt. - a szerk.)