Egy Duna-ágat zárnának le a Margit hídi pontonnal

Már tervek is készültek a Margit híd pontonátkelővel való helyettesítésére, amellyel a híd közeljövőben történő felújításakor várható forgalmi káoszt lehetne csökkenteni. Az elképzelés közel egy éve hever a fővárosi illetékesek asztalán - írja a Népszabadság. 

Tavaly szeptemberben juttatták el szakemberek a főváros közlekedési ügyosztályának azt az elképzelést, amellyel megoldható lenne, hogy a Margit híd közeljövőben kezdődő és várhatóan két évig tartó felújítása alatt is legyen gépkocsiforgalom a két part között - írja a Népszabadság. 

Az elképzelés szerint négy szakaszban történhetne meg a híd rekonstrukciója, melyet megelőzne a villamosvágányok felújítása. A pontont ezt követően az első évben a Margitsziget és a budai rakpart, majd a következő évben a Margitsziget és a pesti rakpart között állítanák fel, így a hajóközlekedést nem zavarná jelentős mértékben, miközben két sávon lehetne közlekedni rajta a 3,5 tonnánál könnyebb járműveknek. A BKV gépjárművei közben folyamatosan használhatnák a nagy hidat.

Az autósok lejutását a pontonhídra a margitszigeti lehajtónál egy úgynevezett kerengővel oldanák meg, ami egy 360 fokos körforduló lenne, és ez vezetné le a forgalmat a déli csúcsra. A budai, majd a pesti rakpartokon ideiglenes terelésekkel szabályoznák a forgalmat - mondta el a lapnak Maczonka Mátyás ötletgazda. Maczonka szerint a dunai pontonhíd építése, kellő előkészítéssel, tervezéssel, a feladatok összehangolásával egy hét alatt kivitelezhető, a szükséges rakparti levezetésekkel együtt. 

Vajda Pál az elképzeléssel kapcsolatban azt mondta a lapnak, hogy a forgalomtechnikai megoldások elkészítése a szakma feladata. A felújítás tanulmánytervének pályázatát júliusban írják ki, aki ezen győz, annak kell majd kidolgoznia - egyebek mellett - a forgalom megoldására vonatkozó elképzeléseket. A pontonhíd csak egy a sok lehetőség közül, de csak akkor jöhet szóba, ha a felújítást az M0-s új északi átkelőjének 2007 végére tervezett átadása előtt megkezdenék - derül ki a Népszabadság cikkéből.