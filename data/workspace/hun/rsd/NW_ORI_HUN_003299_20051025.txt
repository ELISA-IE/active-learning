Halottakat, sötét lakásokat hagyott hátra Wilma

Házakat rongált meg, autókat borított fel és négy embert megölt az amerikai partokra hétfőn lecsapó Wilma hurrikán. A szemtanúk szerint a Mexikói-öböl meleg vizét hozó szélvész üvöltött, de gyorsan továbbállt. A pusztítás így is eléri a több millió dollárt - írja a Reuters.

Legkevesebb négy ember életét vesztette Floridában a Wilma hurrikán négyórás tombolása során - írja a Reuters. A karibi térségben, a mexikói partokon és Floridán végigsöprő szélvihar több millió háztartást sötétített el az Egyesült Államokban, megrongálta az elektromos vezetékeket, és több milliárd dolláros kárt okozott.

A vihar - amelynek a karibi térségben 17 áldozata volt - hétfőn csapott le Floridára. Először a Mexikói-öböl meleg vizével permetezte meg az amerikai állam part menti sávját, majd a benne tomboló szelek ablakokat törtek, házakat rongáltak meg, autókat repítettek a magasba. Az elmúlt 13 évben ez volt a legerősebb hurrikán a térségben.

"Vad volt, üvöltött a szél" - mondta egy szemtanú a Reutersnek a Wilmáról, amely gyorsan továbbállt, és az előrejelzések szerint nem mér újabb csapást az amerikai szárazföldre. A szél hatalmas vízoszlopot tolt maga előtt, amely elöntötte a floridai partokat. A helyiek szerencséje az volt, hogy Wilma már azelőtt lecsendesedett némileg, hogy lecsapott volt az amerikai partokra. Múlt héten még minden idők egyik legerősebb hurrikánjának tartották a mérések alapján, Floridába azonban már csak 3-as erősségű szelekkel érkezett meg.

A hurrikánszezon még nem ért véget, november végéig még kialakulhatnak erős szelek. Az idei minden idők egyik legviharosabb időszaka az Egyesült Államok térségében.