Áradás és földomlás kíséri a tájfun útját Japánban

Öt ember meghalt, tizenhat pedig eltűnt a Japán déli részén pusztító tájfun miatt. A vihar miatt több száz repülő és vonatjáratot töröltek, több mint 100 ezer embernek pedig el kellett hagynia az otthonát. A viharral járó esőzés miatt több helyen áradnak a folyók. A tájfun sebessége folyamatosan gyengül.

Több mint 100 ezer embert kellett kitelepíteni kedden a Japán déli részén pusztító Nabi tájfun miatt. A viharban a szél sebessége óránként meghaladja a 144 kilométert, Kjúsú szigetére pedig a tájfun eddig közel 800 milliméternyi csapadékot zúdított. A természeti katasztrófában öt ember meghalt, legalább 16 személy megsérült - írja a BBC.

A vihar helyi idő szerint délelőtt 11 órakor csapott le Kjúsú szigetére, ahol a 130 milliós Japán lakosságának 10 százaléka él. Katonák menekítették ki a tájfun miatt otthonukból a Kjúsú szigetén található Takaoka város lakosságát, Kagosima város utcáit pedig elöntötte a víz. Nobeokában a város elhagyását javasolták az ottani 70 ezer lakosnak, mert a közeli folyók kiönthetnek. A sziget egyes részein a hirtelen lezúdult nagy mennyiségű eső miatt három földcsuszamlás is történt, amely romba döntött összesen 10 házat.

Kjúsún és a szintén nagy területű Sikoku szigetén az erős szél miatt több száz légi és kompjáratot töröltek. Egy bizonyos időpontban kedd reggel az összes vonatszerelvénynek meg kellett állnia Kjúsún. Helyi idő szerint délelőtt 11 órakor 270 ezer háztartás volt áramszolgáltatás nélkül. Dél-Koreában is több tucatnyi légi és hajójáratot töröltek.

A Nabi erőssége egy nap alatt 4-esről 3-as fokozatúra csökkent az ötlépcsős skálán. A forgószél valószínűleg kelet felé kanyarodik, és egy ideig a Japán-tenger partján tombol majd, megközelítve Dél-Korea déli részét is.

Múlt héten a Talim tájfun okozott pusztítást Kínában és Tajvanon. Kínában a BBC szerint a halálos áldozatok száma eléri a 84-et, a vihar a legtöbb áldozatot az ország keleti részén található Anhuj tartományban követelte. A természeti katasztrófa miatt több mint egymillió embert evakuáltak az otthonából.