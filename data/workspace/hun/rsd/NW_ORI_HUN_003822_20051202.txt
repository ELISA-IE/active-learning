OTP: Ukrajna továbbra is fontos célország

Miután a francia BNP Paribas bank vásárolhatja meg az ukrán Ukrsibbank részvényeinek 51 százalékát, az OTP továbbra is fontos akvizíciós célországnak tekinti Ukrajnát - áll a magyar bank közleményében.

Az OTP Bank pénteki közleménye szerint tudomásul vette az ukrajnai döntéshozók határozatát, amely szerint nem a legnagyobb magyarországi bankkal kezdik meg a tárgyalásokat a Joint Stock Innovation Bank UkrSibBank többségi részesedésének adásvételéről. 

Az OTP Bank ugyanakkor fenntartja azon korábbi álláspontját, amely szerint Ukrajna gazdasága és bankrendszere jelentős növekedési potenciállal rendelkezik, ezért azt továbbra is fontos akvizíciós célországnak tekinti és minden arra érdemes bankvásárlási lehetőséget megvizsgál. 

A döntés kapcsán Wolf László, az OTP Bank vezérigazgató-helyettese a következőt mondta: "Ukrajna kiemelten jelentős pozíciót foglal el az OTP Bank akvizíciós stratégiájában, ezért a mostani döntés után további bankvásárlási lehetőségeket fogunk megvizsgálni a szomszédos országban. Az OTP menedzsmentje a következő akvizíciós lehetőségnél is a részvényesi érdekek figyelembevételével fogja megtenni ajánlatát." 

A BNP Paribas veszi meg az ukrán Ukrsibbankot 

Az ukrán Ukrsibbank eladja részvényei 51 százalékát a francia BNP Paribas pénzintézetnek. Az üzlet lezárására a várakozások szerint az év végéig sor kerül. A pénzügyi részletek nem kerültek nyilvánosságra. 

"Az Ukrsibbank megerősíti, hogy szerződést kötött a francia BNP Paribas bankkal részvényei 51 százalékának eladásáról" - közölte a bank elnökhelyettese, Ernest Galijev. Szakértők korábban 75 százalékos pakett értékesítését valószínűsítették 600-800 millió dollár értékben. A becsült eladási értéket azonban az 51 százalékos részesedés értékesítésének és a jelenlegi menedzsment nagy része megtartásának hírére alaposan lefaragták. Most a pakettet 300-350 millió dollárra teszik. 

A nyugatbarát "narancssárga forradalom" után megnövekedett a nyugati bankok érdeklődése az évek óta stabil gazdasági növekedést, gyarapodó személyi jövedelmet és alacsony lakossági eladósodottságot mutató, de gyenge pénzintézetekkel telített ukrán bankszektor iránt. Az országban mintegy 160 bank működik. 

Az Ukrsibbank már hónapok óta folytat tárgyalásokat potenciális vásárlókkal, közöttük a francia Société Générale, a német Commerzbank AG, az osztrák Erste Bank, az olasz Banca Intesa és a magyar OTP Bank pénzintézetekkel. 

Az Ukrsibbank mérlegfőösszege 8,833 milliárd hrivnya (1,7 milliárd dollár). Eladásával a második nagy ukrán bank kerül értékesítésre az idén. Októberben az osztrák Raiffeisen International vásárolta meg 1,03 milliárd dollárért az Aval bankot és ezzel egy csapásra a legnagyobb bank rangjára tett szert az országban.