Áder: a szocialisták ráültek a makkra

Újjáválasztották elnöknek Orbán Viktort a Fidesz szombati tisztújító kongresszusán. A párt négy alelnöke Pokorni Zoltán, Schmitt Pál, Varga Mihály és Peltzné Gáll Ildikó lett. Áder János kongresszusi beszédében "tolvajbandának" nevezte a kormányt, és kijelentette: az MSZP ahelyett, hogy megmászta volna a tölgyfát, ráült a makkra. Pokorni Zoltán a gőg hibájától óvta saját pártját, Orbán Viktor pedig közölte, a gazdaság jelenlegi ütemében 57 évig tartana amíg utolérnénk az EU-t.

Egyetlen ellenszavazattal 1319 igennel egyedüli elnökjelöltként ismét Orbán Viktor lett Fidesz Magyar Polgári Szövetség elnöke. A párt szombati tisztújító kongresszusán az öt alelnökjelöltből Pálinkás József esett ki. A legtöbb szavazatot Pokorni Zoltán és Schmitt Pál eddigi alelnökök kapták, befutó lett még Varga Mihály és Peltzné Gáll Ildikó. 

A kongresszus különleges abban a tekintetben, hogy számos egyéb rendezvénnyel is összekötötték a BNV területén: kirakodóvásár, polgári körök találkozója, és a Fidesszel együttműködő politikai szervezetek standjai és rendezvényei kísérték. Az eseményeket az ország számos részéről érkező szimpatizánsok a BNV parkjában több kivetítőn is figyelhették. A kongresszus utolsó szakaszában mindenkit beengedtek a tanácsterembe, ahol Orbán Viktor a Kudlik Júlia és Rákai Philip által felolvasott kérdésekre válaszolt. 

Schmitt: nyitottabbá váltunk

A rendszerváltás óta megszervezett legnagyobb magyarországi társadalmi eseménynek nevezte a Fidesz 18. kongresszusát Schmitt Pál, a párt alelnöke a rendezvényt megnyitó beszédében. "Az elmúlt két év a nyitás, a néppárttá válás jegyében zajlott le, tagozatokat hoztunk létre, sok ezer új tag lépett be a Fideszbe" - mondta Schmitt Pál, emlékeztetve arra, hogy két évvel ezelőtt a Cseresznyéskertben olyan szövetség létrehozására tettek fogadalmat, amely a társadalom és a nemzet minden része felé nyitott.

Az elmúlt két év eseményei közül Schmitt Pál külön szólt az egy évvel ezelőtti európai parlamenti választásról, a nemzeti petíció sikeréről, a szécsényi és a soproni időközi választásokon aratott győzelemről, valamint az államfőválasztáshoz kapcsolódó szimpátiaszavazásról, illetve Sólyom László köztársasági elnökké választásáról. Szerinte a szövetség egyedül a kettős állampolgárságról rendezett tavaly decemberi népszavazást sorolhatja a csalódás kategóriájába, hiszen bár "az eredmény nem egészen rajtunk múlt, az anyaország nem viselkedett édesanyához méltóan".

Áder tolvajbandának nevezte a kormánypártokat 

Magyarországon egyre többen gondolják úgy, hogy nem száz kis lépésre, hanem Gyurcsány Ferenc miniszterelnök lelépésére van szükség - jelentette ki Áder János frakcióvezető szombaton a Fidesz kongresszusán. A politikus a több mint 1600 küldött előtt, a frakció munkájáról szóló tájékoztatójában Kuncze Gábort idézve, "tolvajbandaként" jellemezte a kormánypártokat. A küldöttek nagy tapsviharral fogadták a frakcióvezető szavait.

A száz lépés helyett több mint száz beváltatlan ígéretről kellene beszélnie Gyurcsány Ferencnek és a szocialistáknak - mondta Áder János, aki a küldöttekhez fordulva azt kérdezte, vajon a kormány bevezette-e az ingyenes szívgyógyszert, az ingyenes tankönyvet az iskolások és az ingyenes utazást a diákok számára, az ápolók hűségjutalmát, vagy beváltotta-e ígéreteit az autópálya építésre, a parlagfű-mentesítésre vonatkozóan. "Hihetnek-e ezek után az emberek Gyurcsány Ferencnek és a szocialistáknak" - kérdezte a frakcióvezető a küldöttektől, akik hangos nemmel feleltek.

A politikus szerint a kormány lerombolta mindazokat az eredményeket, amelyeket az Orbán-kormány elért, rossz gazdasági helyzetbe vitte az országot, ahol nő az államadósság, a munkanélküliség, csökken a gazdaság teljesítménye és a reálkereset is. Áder János egy "dakota" közmondást idézve azt mondta: egy tölgyfa tetejére két módon lehet feljutni, vagy ágról ágra halad egyre feljebb az ember, vagy "ráül egy makkra, és vár". "A szocialisták láthatóan az utóbbi megoldást választották" - jegyezte meg.

Pokorni a gőg hibájától óvott

Pokorni Zoltán alelnök arról beszélt, hogy a gőg a legnagyobb politikusi hiba és szerinte a mostani miniszterelnök és a szocialista párti vezetés is beleesett ebbe a hibába. Egyik példaként azt hozta fel, hogy látták, hogy elnökjelöltjüket nem fogják tudni elfogadtatni, mégis önhitten erőltették: megoldjuk, megoldjuk. 

Pokorni szerint a gőg Fideszben is leselkedő veszély, és tanulni kell az ellenfelek és saját hibáikból. Példaként hozta fel a hibák között az Országimázs Központ működtetését, illetve a 2002 előtti stílust. Elismerte, hogy maga is fogalmazott úgy amit mára megbánt. Mint mondta, most jól alakulnak a dolgok, az EP-választási, illetve a soproni győzelem, illetve a köztársaságielnök-választási eredmény, mint közölte, most kell erő ahhoz, hogy ne essen a gőg hibájába a párt.

A politkus úgy vélte, úgy lehet megnyerni a választásokat, ha azokat sikerül megszólítani, akik érdektelenek, aki csak legyintenek a politikára. Erre a hagyományos politikai eszközök nem alkalmasak, helyette szomszédoknak, munkahelyi kollégáknak, kell egymást meggyőzniük. Ez az egyetlen lehetséges út arra, hogy a mostani másfél-kétmilliós tábor növekedjék. A frissen megválasztott Peltzné alelnök szintén arról beszélt, hogy minden családhoz el kell jutni.

"100 lépés 57 esztendő alatt"

Orbán Viktor, a Fidesz újraválasztott elnöke szerint a gazdaság jelenlegi ütemét nézve 57 esztendőre lenne szükség a "nem a régi, hanem nagyon felpuhított EU átlagának utolérésére". Beszédében ezt "100 lépés 57 esztendő alatt" kifejezéssel illette. 

A legnagyobb ellenzéki párt újraválasztott elnöke szerint az ország kormányzásához tapasztalat kell: lehet valaki jó üzletember, jó spekuláns, jól érthet a privatizációhoz, de ez nem jelenti azt, hogy jó kormányzásra is képes.  Magyarország az elmúlt időszakban borúlátó, kiábrándult, közös célok nélküli ország lett - mondta. 