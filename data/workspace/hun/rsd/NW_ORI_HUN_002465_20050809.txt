A fővárosban a legtöbb a császármetszés

Újabb kórházminősítő listát tett közzé az Országos Egészségbiztosítási Pénztár, ezúttal a császármetszések számáról - írja a Népszabadság. A felmérésből kiderül, hogy a legtöbb császármetszést a fővárosban, illetve az egyetemi klinikákon végzik. 

Az egyetemi klinikákon és a fővárosi kórházakban a legnagyobb az esély arra, hogy a szülő nő nem természetes úton, hanem császármetszéssel hozza világra gyermekét - derül ki a szülészeti osztályokról készült OEP-vizsgálatból. Akad olyan intézet, ahol a kismamák fele császárral szül, a kórházakban van olyan orvos, aki kizárólag csak császármetszéseket végez - írja a Népszabadság.

"Az egyetemi klinikák esetében azzal magyarázható a jelenség, hogy hozzájuk a súlyos esetek kerülnek. A fővárosi kórházak nagyarányú császármetszéseire nincs ilyen egyértelmű magyarázat" - mondta a Népszabadságnak Boncz Imre, az Országos Egészségbiztosítási Pénztár főosztályvezetője. 

A természetes szüléskor az anyai halálozás kockázata tizedakkora, mint császármetszés után. Ezért csak nagyon indokolt esetben szabad ilyen műtétet végezni - mondta Siklós Pál, a fővárosi Szent István Kórház szülész főorvosa. 

Míg a hetvenes években az újszülöttek 5,5 százalékát segítették a világra császármetszéssel, addig 2003-ban ez az arány már 25 százalék volt. A laikusok számára is elérhető adatokból ezúttal sem olvasható ki, hogy melyik kórházat érdemes választani vagy ebből a szempontból elkerülni.