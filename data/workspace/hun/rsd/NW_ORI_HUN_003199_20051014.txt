Leosztott szerepek euró-ügyben

Gyurcsány Ferenc és Veres János egyeztetett szerepleosztás szerint nyilatkozik az euróövezethez való csatlakozás kívánatos dátumáról. Ugyanakkor kormányzati szinten továbbra sem született politikai döntés arról, hogy a kabinet tartsa-e a konvergenciaprogramot.

Semmiféle kormányzati, vagy a koalíciós pártokon belüli egyeztetés nem volt még arról, hogy milyen döntés szülessen az euró bevezetésének céldátumát illetően - tudta meg a Világgazdaság. A kormányoldal érvei szerint ez november végéig elhalasztható. Amíg viszont nincs állásfoglalás, addig a miniszterelnök és a pénzügyminiszter egyeztetett szerepleosztásban nyilatkozik.

A kormányfő kijelentéseinek célja az, hogy elérje, keze ne legyen megkötve az euró bevezetése ügyében, a döntés-előkészítés és kivitelezés főszereplője lehessen. A pénzügyminiszter pedig azért dolgozik, hogy "ne veszítse el a piacok bizalmát". A lehetséges forgatókönyvek, amelyek között majd az ősz végén döntenek: a kabinet módosítja a konvergenciaprogram vállalásait, esetleg köti magát annak betartásához, illetve csak hallgatólag ismeri be annak tarthatatlanságát, miközben az ellenkezőjét kommunikálja.

Érdemi vita vagy konfliktus nem volt még a szocialista vezetésen belül sem arról, hogy mi lenne a helyes stratégia az euró céldátumát illetően - mondták a lapnak vezető MSZP-s politikusok. Hozzátették: egyelőre csak ott tart az ügy, hogy újra végig kell gondolni, melyik utat kellene választani.

Jelenleg érvényes kormánydöntés van az euró bevezetésének 2010-es dátumáról, ennek felülvizsgálatát még nem kezdeményezte senki - mondta Horn Gábor. A Miniszterelnöki Hivatal szabad demokrata államtitkára elmondta: nem lát olyan érvet, amely miatt a korábbi kormánydöntést felül kellene írni. Pártja a napokban tárgyal az érdekképviseletek munkaadói oldalával a témáról.

Az MSZP-ben óvatosan közelítenék meg a kérdést: bár az euró bevezetésének dátuma közvetlenül nem lesz kampánytéma, a döntés következménye azonban érzékenyen érintheti a párt támogatói bázisát. Ha a 2010 megtartása mellett döntenének, azt csak megszorításokkal lehetne elérni, amit nem lehet kommunikálni a választások előtt, és kérdés, hajlandó-e a reformok, megszorítások felvállalására a szocialista párt.Csütörtökön Veres János pénzügyminiszter a Central European Business Centre konferenciáján reményét fejezte ki, hogy a parlament a tervben szereplő 1,4 százalékos hiánycsökkentéssel fogadja el a jövő évi költségvetési törvényjavaslatot; ez megfogalmazása szerint, a növekedési ütemre még nem lesz negatív hatással, és fenntartja a 2010-es euróátvétel lehetőségét.