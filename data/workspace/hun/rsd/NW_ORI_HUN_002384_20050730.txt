A szabálytalankodó járművek tulajdonosait büntetnék

A tulajdonost vonhatná felelősségre a rendőrség, ha nem sikerül kideríteni, hogy ki szabálytalankodott járművével - értesült a Népszabadság. Magyarországon a gyakorlat egyelőre csak egyértelmű azonosítás esetén teszi lehetővé, hogy a szabálytalankodót megbírságolják. A jelenlegi módszerrel azonban csak minden második szabálytalankodót lehet felelősségre vonni.

A tulajdonost vonnák felelősségre, ha a rendőrök nem tudják megállapítani, ki szabálytalankodott egy járművel. Magyarországon csak minden második szabálytalankodót sikerül beazonosítani, a törvény pedig csak így teszi lehetővé a felelősségre vonást közlekedési kihágásért - írja a Népszabadság.

A rendőrségnek most kormányrendelet adna lehetőséget, hogy a tulajdonoson, vagy az üzembentartón hajtsa be a bírságot. Ugyanakkor - ha nem sikerült a szabálytalankodó kilétét egyértelműen megállapítani - a tulajdonost a bírság kifizetése után nem érné egyéb hátrány, nem kaphatna például büntetőpontokat.

A tulajdonos bírságolása általános gyakorlatnak számít Franciaországban, Németországban vagy Ausztriában. Az osztrákoknál, a rendőrség információadásra kötelezheti a tulajdonost akinek, ha ezt megtagadja a legmagasabb összegű bírságot kell megfizetnie a szabálytalankodásért.

Magyarországon az esetek felében nem tudják megállapítani, hogy ki volt a szabálytalankodó. A rendőrségnek a trafipaxok mellett nincs olyan különleges eszköze, amely azonosításra alkalmas fotót készít a szabálytalankodó sofőrről. Az új rendelettel a rendőrség reméli, hogy sikerül visszaszorítani a száguldozókat.