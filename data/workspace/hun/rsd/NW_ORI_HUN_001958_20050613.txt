Gyurcsány átvette az MSZP irányítását

Gyakorlatilag Gyurcsány Ferenc miniszterelnök átvette az MSZP irányítását Hiller István pártelnöktől. A szombati kongresszuson ugyanis kiderült, hogy a párt választási bizottságának a kormányfő lesz az elnöke, Hiller István pártelnök pedig az elnökhelyettese. Hiller hétfőn elismerte, hogy lényegében a miniszterelnök irányítja a pártot a választási időszakban.

Hiller István, az MSZP elnöke a Nap-kelete című tévéműsorban elismerte, hogy lényegében Gyurcsány Ferenc vette át a párt irányítását. Szombaton, a szocialisták rendkívüli kongresszusán kiderült ugyanis, hogy a két héten belül hivatalosan is megalakuló MSZP országos választási bizottságának elnöke a kormányfő lesz, Hiller István pedig elnökhelyettesként vesz részt a testület mukájában.

Gyurcsány befolyását erősíti, hogy a párt kampányigazgatója, Szigetvári Viktor, a miniszterelnök bizalmi embere, volt szövegírója is bekerült a testületbe. Vasárnap már tanácskozott a hivatalosan még meg sem alakult a testület és Gyurcsány több feladatot is kiosztott.

Hiller a Nap-keltében azt mondta: az MSZP-t a párt országos választási bizottsága vezeti választási időszakban, a bizottság vezetője pedig Gyurcsány Ferenc miniszterelnök lesz. "Nem történt semmi olyasmi, ami az országos választási bizottság felállításakor máskor nem. De világossá válik egy hierarchia" - mondta, hozzátéve, hogy 2001-ben a bizottság elnöke a párt miniszterelnök-jelöltje, Medgyessy Péter volt.