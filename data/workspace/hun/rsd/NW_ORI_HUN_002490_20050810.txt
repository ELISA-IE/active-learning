Tizedükkel csökkentek a mezőgazdasági termelői árak

A mezőgazdasági termelői árak az idén az első félévben 10,5 százalékkal voltak alacsonyabbak az egy évvel korábbinál - közölte a Központi Statisztikai Hivatal (KSH) szerdán.

Az idén az első félévben a növényi termékek árszintje 22,3 százalékkal csökkent, az állati termékeké 5,4 százalékkal nőtt. Az előző év azonos időszakához viszonyítva a mezőgazdasági termeléshez felhasznált termékek és szolgáltatások árszínvonala 1,6 százalékkal csökkent. A mezőgazdasági termelői árak az idén a január-május közötti időszakban 11,5 százalékkal voltak alacsonyabbak az egy évvel korábbinál. A növényi termékek árszintje 24,2 százalékkal csökkent, az állati termékeké 6,7 százalékkal nőtt.

A tavaly első hat havi átlagos áremelkedés 14,7 százalékos volt, a növénytermesztési és a kertészeti termékek ára 27,5 százalékkal nőtt, az állatok és állati termékek ára nem változott az előző év azonos időszakához képest. A gabonafélék árszintje 2005 első félévében - alapvetően a tavalyi jó termés következtében - 40,5 százalékkal alacsonyabb volt, mint egy évvel korábban. A zöldségfélék ára az első félévben 3 százalékkal, júniusban 11,3 százalékkal nőtt az előző év azonos időszakához viszonyítva.

A vágóállatok termelői ára 7,8 százalékkal nőtt 2004 első félévéhez képest, ezen belül a nagyobb mennyiséget képviselő vágósertésé 14 százalékkal emelkedett, a vágóbaromfié 2,1 százalékkal csökkent. A tej termelői árának növekedése 5,5 százalék volt, a tyúktojás ára 4,3 százalékkal alacsonyabb volt az egy évvel korábbinál. Az idén január-júniusban a takarmányárak 19,1 százalékkal csökkentek az előző év azonos időszakához viszonyítva.

A mezőgazdasági termelésben felhasznált termékek és szolgáltatások közül a legnagyobb mértékben, 19,7 százalékkal a termeléshez felhasznált energia árszínvonala emelkedett, a növényvédő szereké 4,7 százalékkal volt magasabb, mint tavaly ilyenkor. A mezőgazdasági folyó termeléshez felhasznált termékek és szolgáltatások ára 2,7 százalékkal csökkent, a mezőgazdasági rendeltetésű beruházási javaké 5,1 százalékkal nőtt. Az agrárolló mutatója 91 százalék volt.