Négy gyanúsított a törökbálinti robbanás ügyében

Befejezte a rendőrség a nyomozást annak a robbanásnak az ügyében, amely tavaly történt egy törökbálinti raktárban. A rendőrség a három ember halált okozó robbantás kapcsán négy embert gyanúsított meg.

Befejeződött a nyomozás a törökbálinti raktárban 2004-ben történt robbanás ügyében - olvasható a rendőrség honlapján.

A 16 hónapon át tartó nyomozás során négy személyt gyanúsítottak meg. Közülük hármat több ember halálát okozó foglalkozás körében elkövetett gondatlan veszélyeztetéssel gyanúsítanak. Egy ember ellen pedig robbanóanyaggal való visszaélés a gyanú - áll a közleményben.

Tavaly augusztus 5-én történt robbanás a törökbálinti volt Mechanikai Művek területén lévő pirotechnikai raktárban. A sorozatos robbanások következtében a Pyro-technik Kft. három munkatársa életét vesztette. Az eddigi vizsgálatok alapján a gyanú szerint a Pyro-Technik  Kft. törökbálinti telephelyén nagy mennyiségű fekete lőport tároltak, engedély nélkül.