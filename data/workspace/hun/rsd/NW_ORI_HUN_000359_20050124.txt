Újra működik a képviselőhalmozó falu

Egy év után ismét alkotmányosan működhet Tápiószele önkormányzata, miután a hétvégén sikerült új polgármestert és képviselőtestületet választani. A falu életét közel két hónapig köztársasági megbízott irányította: a helyi önkormányzatot ugyanis novemberben feloszlatta az Országgyűlés, mivel a településnek a megengedettnél kettővel több képviselője volt.

"Fennakadás nélkül telt el az a pár hónap, amíg köztársági megbízott irányította Tápiószele életét" - közölte az [origo]-val a 6100 lelket számláló Pest megyei település jegyzője. Tóth Julianna elmondta: a megbízott kinevezése (aki Cegléd város jegyzője volt) lejárt, mivel a hétvégén a településnek sikerült polgármestert és képviselőtestület választania. A nem hivatalos vasárnapi végeredmény szerint a választásra jogosultak 59 százaléka adta le voksát, polgármesternek pedig 1403 szavazattal Kovács Ferenc független jelöltet választották meg.

A település önkormányzatát a tavalyi év végén oszlatta fel az Országgyűlés, az Alkotmánybíróság októberi határozata ugyanis kimondta, hogy a képviselőtestület alkotmányellenesen működik. Tápiószelének ugyanis a jogszabályban előírt tizenháromnál kettővel több képviselője volt, emiatt a polgármester 2003. november óta egyetlen képviselőtestületi ülés sem hívott össze.

Az áldatlan állapotot úgy lehetett volna megszüntetni, hogy az önkormányzat feloszlatja magát és időközi választást ír ki, a képviselőtestület azonban erről sem tudott megegyezni. A parlament ezt követően döntött úgy, hogy feloszlatja az önkormányzatot. Az eljárás érdekessége: ha a képviselőtestület önmagát oszlatja fel, akkor az időközi választásokig működhet, ha viszont a parlament dönt erről, akkor a köztársasági elnöknek megbízottat kell kineveznie, aki a választásokig irányítja a falu életét. 

A megbízottnak azonban korlátozott a jogköre, nem alkothat rendeletet, nem alapíthat intézményt, csupán a napi, alapvető fontosságú ügyek intézésében vehet részt. A Magyar Köztáraság történetében ez volt a második ilyen eset, hasonlóra 1992-ben került sor, amikor az Országgyűlés Tiszaderzs önkormányzatát oszlatta fel.