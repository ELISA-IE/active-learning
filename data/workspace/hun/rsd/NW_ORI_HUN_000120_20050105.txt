Felfújható gumipapokkal figyelmeztetnek a pedofilokra

Életnagyságú, felfújható gumipapokat ajánl egy angol nyelvű honlap a szülőknek, hogy a kisgyerekük "jó útra térjen". A komolynak semmiképpen nem nevezhető oldal az egyházi pedofil-ügyekre hívja fel a figyelmet a könnyen tisztíthatónak minősített gumipapokkal.

Felfújható, életnagyságú gumipapokat árulnak egy angol nyelvű honlapon. A katolikus egyház pedofilbotrányait kifigurázó oldal a 12 éven aluli gyerekeknek ajánlja a gumipapokat, pontosabban a szüleiknek, hogy lepjék meg vele gyereküket. Az ajánlat szerint lelkésznek és püspöknek egyaránt felöltöztethetőek a többféle karakterű gumipapok, amelyek könnyen tisztíthatók és kezelhetők. A közel 70 dolláros gumipapok szájjal fújhatóak fel, mégpedig elöl középen. "Kemény dolog szülőnek lenni ebben a mai modern világban. Az aranyos, gondoskodó, hordozható gumipapok segíthetnek abban, hogy 'jó kisfiú' legyen a gyerek, és ne 'drogos-homokos'" - írja kajánul a honlap.

A komolynak semmiképpen sem nevezhető honlap tartalma komoly kritika az egyházakra (elsősorban a katolikusra) nézve. Az elmúlt években ugyanis sorra pattantak ki az egyház évtizedekig titkolt pedofil ügyei szerte a világból, amelyekről a főpapság és a Vatikán is tudomással bírt. Egy 1962-es titkos vatikáni dokumentum előírta, hogy a papság által elkövetett szexuális bűncselekményeket titokban kell tartani, és kiátkozással fenyegette meg azokat, akik nem a legnagyobb titokban kezelték az egyház pedofil ügyeit. Csak 2002-ben, miután egyre-másra indították a pereket a korábbi áldozatok a zaklatóik és az egyház ellen, hozta meg azt a döntést a Szentszék, hogy ezentúl elbocsátják a gyerekeket molesztáló papokat.  

Csak az USA-ban sok száz lelkészt vádoltak zaklatással. Több amerikai egyházmegye is csődközeli állapotba került, mivel több tízmilliós, sőt sok százmilliós nagyságrendű kártérítések megfizetésére kötelezték őket a bíróságok. Sok helyen értékesíteni kellett a vagyontárgyakat, Bostonban például el kellett adni a 20 millió dollárt érő érseki palotát is. Írországban a harmincas és a hetvenes évek között gyerekek ezreit rontották meg az egyházfiak, összesen pedig 1 milliárd eurós kárpótlást ítéltek meg az áldozatoknak, amelynek túlnyomó részét az állam vállalta magára. Volt pedofilbotrány Ausztriában, Olaszországban, Ausztráliában, ítéltek börtönre megrontás miatt papokat Máltán, Brazíliában, Lengyelországban, Chilében és Spanyolországban is.