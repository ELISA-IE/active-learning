Erősödött a forint pénteken

Erősödött a forint a bankközi devizapiacon pénteken, az eurót délután 246,65/75 forinton jegyezték, szemben az előző nap délutáni 247,10/20 forintos árfolyammal. A forint 14 bázisponttal 12,63 százalékra erősödött az ingadozási sáv erős oldalán.

Az euróval napközben 246,60 és 247,10 forint között kereskedtek, de jellemzően 247 forint alatt kötötték az üzleteket. A nyári szezonnak megfelelően gyenge volt a forgalom, és a kereskedők szerint a forint enyhe erősödése is a gyenge aktivitással magyarázható. 

A dollár a csütörtöki 25 bázispontos amerikai kamatemelés után reggel még erősödött, 205 forint körül jegyezték, délután 204,55/65 forint volt a jegyzése, ami alig magasabb a csütörtök délutáni 204,30/50 forintos árfolyamnál. 

A kamatpiacon az előző napi 8 százalékról reggel 7,00/30 százalékig csökkent az overnight kamat, a piac végén azonban már 7,60/70 százalékon álltak a jegyzések. A kereskedők beszámolója szerint továbbra is kevés a fölös likviditás a bankrendszerben, így a pénteken indult új tartalékolási periódus ellenére is magas a kamatszint.