Bár esett a tőzsde, pánikra nincsen ok

A Budapesti Értéktőzsde részvényindexe, a BUX 288,29 pontos, 1,28 százalékos csökkenéssel, 22.199,60 ponton zárt pénteken. Elemzők szerint egy jelentősebb korrekció zajlott le, amit a jövő héten már árfolyam emelkedés követhet. 

A magyar részvénypiac forgalma pénteken kiemelkedően magas 33,48 milliárd forint volt. A vezető részvények ennek ellenére a Magyar Telekom kivételével gyengültek. A kis és közepes kapitalizációjú részvények indexe, a BUMIX 7,17 ponttal, 0,42 százalékkal 1.716,88 pontra csökkent.

 Zillich István, a Takarékbank üzletkötője úgy látja, hogy a nap végére a befektetők befejezték a nyereség-realizálást. Bár a blue chip részvényekben komoly eladások voltak, de ezeken az árszinteken már vevők is jelentkeztek. Véleménye szerint komoly gond nincs a piacon, az elmúlt két nap ezer pontos visszaesését "nagyobb korrekciónak" értékelte, ami után visszarendeződés következhet a jövő héten. Az üzletkötő elmondta, hogy a Magyar Telekom árfolyamát egy nagy vevő tartotta stabilan. Hozzátette, hogy a papírt a várható osztalékhozama miatt "kötvényként kezelik" a befektetők.  

A Mol árfolyama 605 forinttal, 2,74 százalékkal 21.495 forintra esett, az olajrészvénnyel 15,3 milliárd forint értékben kereskedtek. Az OTP árfolyama 114 forinttal, 1,39 százalékkal 8.085 forintra csökkent, forgalma 11,1 milliárd forint volt. A Richter részvények 37.200 forintot értek záráskor, 300 forinttal, 0,80 százalékkal kevesebbet, mint csütörtökön, forgalmuk 3,8 milliárd forintot tett ki. 

A Magyar Telekom közel 2  milliárd forintos forgalomban 4 forinttal, 0,40 százalékkal erősödött, 999 forinton zárt. A BorsodChem részvények ára 5 forinttal, 0,21 százalékkal 2.365 forintra emelkedett, a vegyipari társaság részvényeivel 485 millió forint értékben kereskedtek. Az Egis árfolyama 100 forinttal, 0,53 százalékkal 19.100 forintra nőtt, 130 millió forintos forgalom mellett.