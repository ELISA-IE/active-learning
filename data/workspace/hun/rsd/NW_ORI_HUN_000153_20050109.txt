Vége Afrika leghosszabb polgárháborújának

Aláírták a békemegállapodást a szudáni kormány és a déli lázadók képviselői. Ezzel a lépéssel közel fél évszázados fegyveres konfliktust zártak le. A békeszerződést a kenyai fővárosban írták alá, a ceremónián megjelent a dél-afrikai kormányfő és az USA külügyminisztere. 

Aláírták a békemegállapodást Szudánban a déli lázadók és a kormány képviselői. Az Afrika egyik leghosszabb polgárháborúját lezáró békeszerződést ünnepélyes keretek között, a kenyai fővárosban, Nairobiban írták alá a felek. A ceremónián megjelent Thabo Mbeki dél-afrikai elnök és Colin Powell távozó amerikai külügyminiszter is. 

A megállapodás értelmében júliustól hat éven keresztül autonómiát kapnak a déli területek, és ezt követően népszavazást írnak ki arról, hogy megmaradnak-e Szudán részeként, vagy független államot alakítanak. A szudáni olajkincset - évi 320 ezer hordónyi termelés bevételeit - fele-fele arányban osztják meg egymás között. 

A megállapodás ugyanakkor nem terjed ki az újabban kiélesedett darfúri helyzetre Nyugat-Szudánban. John Garang a déli lázadók fővezére ugyanakkor közölte, reméli, hogy részt vehet a darfúri béketárgyalásokban, ha majd csatlakozik a nairobi megállapodás értelmében felállítandó egyesült nemzeti kormányhoz.

A polgárháború 50 évvel ezelőtt kezdődött, a Szudán déli részén élő keresztények és animisták, illetve az északon élő muzulmánok között. A harcokban több mint másfélmillió ember vesztette életét. Egy 11 éves periódust (1972 és 1983 között) kivéve folyamatosak voltak a harcok. A béketárgyalások 2002-ben kezdődtek meg. A mostani hivatalos aláírást egy fegyverszüneti szerződés előzte meg, amelyet szilveszterkor írtak alá.