Leírták a forintot a befektetési alapok

Közel két éves mélyponton van a forint súlya a befektetési alapok portfoliójában októberben. A JP Morgan felmérése szerint ezért rövid távon akár 255 forintnál is többet kell majd egy euróért fizetni. 

A forint pénteken gyengült a bankközi devizapiacon, az eurót 254,15/25 forinton jegyezték, 65 fillérrel magasabban a csütörtöki 253,50/60 forintos árfolyamnál. 

A befektetési alapok portfoliójában tartott forint befektetések alulsúlyozottsága 2004. január óta nem látott mélyponton van derül ki a JP Morgan, felméréséből. A befektetési alapok adataiból egyébként rendszeres indexet közöl a feltörekvő piacok valuta- és kamatkonstrukcióiban meglévő befektetői pozíciók változásáról a JP Morgan. 

A plusz 10 és mínusz 10 közötti indexskálán, amely a felül- illetve alulsúlyozottsági átlagot mutatja, a forint pozícióindexe a múlt havi mínusz 1,2-ről októberben mínusz 1,9-re süllyedt. A JP Morgan elemzése szerint a forint alulsúlyozottsága a befektetési alapok portfolióiban negyedik hónapja erősödik, és a magyar valuta különösen szeptember eleje óta van jelentősebb nyomás alatt. A cég előrejelzése szerint az euró forintárfolyama a következő hónapokban a 248-255-ös sávban mozoghat, de nem zárható ki, hogy rövid távon áttöri a 255-ös ellenállási szintet, ha a kockázatvállalási hajlandóság tovább romlik.

A kockázatvállalási hajlandóság gyengülése egyébként a térségi befektetések egészének pozicionálásán meglátszik: a JP Morgan felmérésre szerint a tágabb értelemben vett kelet- és közép-európai térség adósság- és kamatpiaci túlsúlyozottsági indexe a szeptemberi plusz 2,4-ről ebben a hónapban plusz 2,0-re süllyedt.  A legnagyobb nyereség Törökországé, amelynek általános túlsúlyozottsági indexe plusz 1,1-ről plusz 1,8-re emelkedett, az EU-felvételi tárgyalások elkezdésének hatására. Jelenleg a térségből Törökország a legtúlsúlyozottabb a nemzetközi befektetési portfoliókban.

A legnagyobb visszaesés ugyanakkor Szlovákiában történt, ahol a gyenge kockázatvállalási hajlam miatt a szeptemberi plusz 1,9-ről októberben plusz 1,0-re csökkent a túlsúlyozottsági index.