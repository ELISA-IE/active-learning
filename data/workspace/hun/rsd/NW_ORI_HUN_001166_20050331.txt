Finomítóhiány miatt aggódnak az olajpiacon

Bár ömlik a nyersolaj a piacra, Amerikában mégis üzemanyaghiány miatt aggódnak. A finomítók kapacitása ugyanis nem elég a felhalmozott készletek feldolgozására. Az USA kormánya szerint a nyári emelkedő keresletet nem lehet majd kielégíteni a finomított olajtartalékokból.

Finomítóhiány tartja magasan az olajárakat. A májusi szállítású nyersolaj ára a szerdai háromheti mélypont után ismét emelkedik. A londoni tőzsdén csütörtökön ismét növekedett az irányadó olajtípus, a Brent ára a szerdai szinthez képest: egy hordó nyersolaj májusi szállítással 54,32 dollárba került.

Az Egyesült Államok idén a múlt hét folyamán vette a legtöbb olajat, az OPEC (olajexportáló országok szervezete) folyamatosan növeli termelési kapacitását. Ennek ellenére nem várható áresés az olajtermékek piacán. Ennek oka az, hogy az amerikai finomítók egyszerűen nem tudják feldolgozni az USA-ba áramló olajmennyiséget. Az olajár-emelkedéshez a gyengén szereplő dollár is hozzájárult - turdósít a Reuters hírügynökség.

"Tudjuk, hogy nagyon sok a nyersolaj, de egyszerűen nincs rá finomítókapacitás" - nyilatkozta a Bloomberg hírügynökségnek a Man Financial egyik brókere. A feldolgozhatatlan nyersolaj Amerikában lassan teljesen feltölti a raktárakat, mára meghaladták a 2002-es csúcsot.

A finomítók nem akarnak készleteket felhalomzni az ötvendolláros olajból, hanem azért veszik meg, mert bíznak abban, hogy finomítani tudják, mondta a szakértő. Minden egyes raktárban tartott hordóval nő a finomítatlan készlet, amelyet a kapacités hiánya miatt nem tudnak feldolgozni. A raktárban tartott nyersolaj miatt így közvetett módon veszteség éri a finomítókat, hiszen a piacon egyre nagyobb a kereslet a finomított termék iránt - mondta Peter Beutel energetikai tanácsadó.

A szakemberek attól tartanak, hogy a "vezetési szezonra", amely Amerikában tavasztól őszig tart, nem lesz elegendő mennyiségű feldolgozott üzemanyag a piacon. Az utóbbi négy hétben az amerikai üzemanyag kereslet két százalékkal nőtt a tavaly ilyenkori kereslethez képest. Az amerikai kormány már megkongatta a vészharangot: a nemzeti üzemanyag-tartalékok 2003 óta a legalacsonyabbak.