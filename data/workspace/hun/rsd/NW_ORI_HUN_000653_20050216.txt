A Fidesz mellé állt az SZDSZ ügynökügyben

Az SZDSZ üdvözli a Fidesz legújabb javaslatát a pártállam titkos iratainak nyilvánossága kapcsán: a párt frakciója úgy határozott, hogy támogatja majd az ellenzéki indítványt. Ez azt jelenti, hogy a kisebbik kormánypárt az MSZP helyett a Fidesszel fog össze ügynökügyben.

Az SZDSZ régóta állandó álláspontjához a Fidesz legújabb javaslata közelebb áll, mint a szocialistáké - indokolja a kisebbik koaliciós párt, hogy ügynökkérdésben miért az ellenzékkel fognának össze. 

Az MSZP indítványát azért nem tudják támogatni, mert korábbi ígéreteik ellenére indokolatlanul szűkítenék a nyilvánosságot az ügynökakták tekintetében - olvasható Fodor Gábor SZDSZ-es képviselő közleményében. A Fidesz múlt pénteken benyújtott törvényjavaslatát pedig azért tartják elfogadhatónak, mert a pártállami iratokat nyilvánossá és kutathatóvá tennék, és nem szerepelnek benne a korábban hangoztatott összeférhetetlenségi szankciók a volt ügynökökkel szemben. Az SZDSZ csak kisebb módosításokat látna szükségesnek az ellenzéki párt által benyújtott javaslaton.

"E kérdés megoldása számunkra fontosabb a pártpolitikai szempontoknál. Ezért az SZDSZ kész megszavazni a Fidesz fenti értelmű javaslatát, így biztosítva, hogy a múlt rendszerrel kapcsolatos minél több információ váljon nyilvánossá" - írja az SZDSZ közleménye. 

Az MSZP ügynöktörvényéért felelős politikusa nem tudja elképzelni, hogy az SZDSZ a Fidesz mellé álljon ebben a kérdésben. A jövő héten egyeztetünk a javaslatról a koalíciós partnerrel - mondta Burány Sándor az [origo]-nak, aki szerint abban vannak vitáik az SZDSZ-szel, hogy hol húzódjon a határ az ügynökakták nyilvánossága tekintetében. "Mi a lehető legnagyobb nyilvánosság hívei vagyunk a nemzetbiztonsági érdekeket figyelembe véve" - jelentette ki a politikus, aki nem tartaná szerencsésnek, ha az SZDSZ valóban a Fidesz javaslatát támogatná az ügynökkérdésben.

A Fidesznek jelenleg 162 parlamenti képviselője van, az SZDSZ-nek pedig 20. Ha valamennyi képviselő jelen van (pillanatnyilag 385-en vannak), akkor 193 igenre van szükség a tervezet elfogadásához. Ehhez pedig elegendő lehet a Fideszhez húzó független képviselők támogatása.