Vízi vidámpark épül a porig rombolt Csecsenföldön

Csecsenföld oroszbarát vezetői lerakták az első csecsenföldi aquapark alapkövét. A háborús térségbe tervezett vidámpark két év múlva készül el, és külön lesz női és férfinap a látogatóknak. A környéken vezetékes víz, gáz és villany csak néha van.

Gudermeszben, Csecsenföld második legnagyobb városában egy vízi vidámpark alapkövét tették le. A térségben naponta összecsapnak a lázadók az orosz katonákkal, az elmúlt évben ötezer embert raboltak el, a köztársaság nagyvárosaiban alig maradt ép ház a tízéves háború után. A gáz- és vízellátás akadozik, és áram sincs sok helyen. Az oroszbarát kormány szerint azonban a jövőre kell koncentrálni, ezért érdemes belekezdeni a vidámpark építésébe.

A gudermeszi aquapark a tervek szerint két év múlva készül el, körülbelül hétmillió dollárból, és egy kanadai cég építi majd fel. A pénzt egy alapítvány adja rá, amelyet Ahmed Kadirovról neveztek el. Ahmed Kadirov volt Csecsenföld oroszok által támogatott elnöke, amíg tavaly májusban merénylők meg nem ölték Groznijban, egy állami ünnepségen. Az alapkövet egy kapszulába zárt üzenettel Ramzan Kadirov, a volt elnök fia helyezte el, aki most miniszterelnök-helyettes, és a rettegett belügyi erők kommandójának a parancsnoka. Az építkezést üdvözölte a csecsen miniszterelnök is.

Azt nem tudni, hogy honnan van pénze a Kadirov Alapítványnak, a csecsen lázadók szerint bűncselekményekből származik az összeg. A csecsen ellenzék szerint épp vidámparkra nincs szüksége a kivérzett és földig rombolt országnak. Az aquapark mellé mozit, bowlingpályát, fitneszcentert és parkot is terveznek. Mivel a csecsenek muzulmánok, a helyi vezetés azt ígérte, hogy a fürdőt férfiak és nők csak külön látogathatják majd. A parkban lesz egy imaterem is.