Az USA-n múlik a mezőgazdasági liberalizáció sikere

Radikálisan új, konszenzuskereső hangulat kell ahhoz, hogy sikerrel járjanak az WTO (Világkereskedelmi Szervezet) keretében zajló őszi liberalizációs tárgyalások - írja a Világgazdaság. A fő probléma még mindig az exporttámogatások rendszere.

A WTO-tagállamok továbbra is egymásra mutogatnak a kudarc felelőseit keresve. Szupacsaj Panicspakdi, a WTO távozó elnöke a fejlett országokat okolja a megegyezés hiánya miatt. A fejlődő országok a fejlettek mezőgazdasági támogatásainak mielőbbi megszüntetését követelik. Az USA, az EU és Japán szerint folytatni kell a liberalizációt az ipar és a szolgáltatások területén is. 

Brüsszel úgy véli, hogy már eddig is sok olyan engedményt tett, amelyek viszonzatlanul maradtak. Az EU jelezte, hogy hajlandó felhagyni mindenféle exportszubvencióval, ha összes többi kereskedelmi partnere is így cselekszik. Az Egyesült Államok azonban ragaszkodik az exporthitelek rendszerén keresztül adott bújtatott támogatáshoz, az Ausztrália-Új-Zéland-Kanada trió pedig az állami kereskedelmi konszernekhez, amelyek az adott termék teljes exportkínálatát értékesítik. 

Major István, hazánk nemzetközi kereskedelmi képviselője szerint most az Egyesült Államokon múlik a decemberi hongkongi miniszteri értekezlet sikere. De a jelek szerint az USA kiegyezett az ausztrál-új-zélandi-kanadai trióval, hogy kölcsönösen nem hánytorgatják fel egymás kereskedelmi gyakorlatát - értesült a Világgazdaság.