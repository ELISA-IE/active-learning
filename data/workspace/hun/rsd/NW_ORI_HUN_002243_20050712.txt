Hirdetésben ugranak Orbánnak a nyugdíjasok

Egy nyugdíjas szervezet fizetett újsághirdetésben hívta fel a figyelmet több, kedden megjelent napilapban arra, hogy szerintük a jelenlegi kormány alatt jobban nőtt a nyugdíjak vásárlóértéke, mint az Orbán-kormány alatt. A nyugdíjas egyesület székhelye az MSZP-székház negyedik emeletén található, a szervezet elnöke szerint függetlenek.

Több napilapban is fél oldalas fizetett politikai hirdetést jelentetett meg a Magyar Nyugdíjasok Egyesületeinek Országos Szövetsége a nyugdíjak vásárlóértékének alakulásáról "Orbán beszél, a nyugdíjas számol" címmel. A hirdetésben a szervezet összehasonlítja a nyugdíjak alakulását az Orbán-kormány, illetve a Medgyessy- és a Gyurcsány-kormány alatt.

A hirdetésből az derül ki, hogy az elmúlt három évben a szövetség szerint 23 százalékkal nőtt a nyugdíjak vásárlóértéke, az Orbán-kormány négy éve alatt viszont mindössze 17,8 százalékkal. Orbán Viktor a pénteki miniszterelnöki vitán azt mondta a szociális tárca honlapján közölt adatokra hivatkozva, hogy az előző ciklusban 22 százalékkal nőtt a nyugdíjak reálértéke. A nyugdíjas szervezet szerint viszont Orbán a 2002-es növekedésből magának tulajdonított 4 százalékot, ami már a Medgyessy-kormány érdeme volt.

Jankovics György, a szervezet elnöke azt mondta, három forrásból számolták ki a nyugdíjak vásárlóértékének változásait: a Központi Statisztikai Hivatal és a nyugdíjbiztosító adatai mellett nyugdíjasok saját számításait is figyelembe vették. 

A nyugdíjas szövetség központja az MSZP Köztársaság téri országos központjában található, a negyedik emeleten. Jankovics szerint azért van az MSZP-székházban az irodájuk, mert sok évvel ezelőtt az MSZP fogadta be őket. A szövetség ugyanakkor maga termetette meg a hirdetések anyagi fedezetét, teljesen önállóak és függetlenek a pártoktól - mondta az elnök.

Aszódi Pál, a Fidesz nyugdíjas tagozatának elnöke szerint Orbán Viktor olyan adatot közölt a múlt heti vitában, ami a KSH által készített adatokat tartalmazza. Véleménye szerint az a mondat, miszerint az Orbán-kormány négy éve alatt mindössze 17,8 százalékkal nőtt a nyugdíjak vásárlóértéke, arra vall, hogy az egyesület a polgári kormány által 1998-ban kifizetett nyugdíj-összegeket még nem számolja bele, 2002-ben a polgári kormány döntése alapján kifizetett összegeket pedig már nem számolja bele a növekedésbe.

A pénteki kormányfői vitán a nyugdíjakkal kapcsolatban elhangzottakról Korózs Lajos, a szociális tárca államtitkára vasárnap azt mondta, a Fidesz elnöke naptári évek szerint számolva állította, hogy kormányzása alatt 22,2 százalékkal nőtt a nyugdíjak reálértéke. Az államtitkár hozzátette: a 2002-ben mért 10 százalékos reálérték-növekedésből 4 százalék már a Medgyessy-kormány hivatali idején következett be.

Harrach Péter, az Orbán kormány szociális minisztere az MTI-nek vasárnap azt mondta: vitán felüli, hogy 2002 januárjában a 9,7 százalékos nyugdíjemelést az Orbán-kormány hajtotta végre. Ugyanakkor közölte, hogy a második ütemben elhatározott 4,5 százalékos emelés is a polgári kormány döntése volt. "Erről április 19-én született kormányrendelet és megtörtént a pénz elkülönítése is" - mondta, hozzátéve, hogy a "feladó a polgári kormány, a postás a Medgyessy-kormány volt".