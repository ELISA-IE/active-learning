Új kereskedelmi információs pont jött létre

Megkezdte működését a Kereskedelmi Akadályok Tájékoztató Irodája, rövidítve a KATI. A magyar információs pont a gazdálkodók, az ágazatok, és ezek szövetségeinek a panaszait továbbítja az Európai Unió Bizottsága felé, valamint ezek megoldásában kíván segítséget nyújtani.

Magyarország Európai Unióhoz való csatlakozásával a külgazdasági érdekérvényesítés új keretek között valósulhat meg. A magyarországi vállalkozások vagy a nevükben eljáró szövetségek külgazdasági érdekeik érvényesítésére, gondjaik orvoslása céljából az Európai Unió intézményei felé is fordulhatnak. Az érdekérvényesítéshez azonban szükséges a bonyolult uniós eljárások ismerete és alkalmazása, mert számtalan esetben nem elég csak a magyar államigazgatás fellépése.

A magyar információs pont, a KATI, a gazdálkodók, ágazatok vagy azok szövetségei panaszainak az Európai Unió Bizottsága felé történő továbbításában, a megoldás keresésében segít. Tevékenységét az Európai Unió Tanácsának a kereskedelem akadályairól szóló rendelete által körülhatárolt területen végzi. Információt gyűjt az áru- és szolgáltatásexportot akadályozó gyakorlatokról, ezeket rendszerezi, értékeli és szükség szerint intézkedési javaslatokat dolgoz ki.

Az információs pont a kereskedelempolitika.KATI@gkm.gov.hu vagy a KATI@gkm.gov.hu email-címen érhető el.