Kevesebbet kísérleteznek a gyerekekkel

Várhatóan egy-két év múlva lép életbe az Unióban, köztünk hazánkban is, az a jogszabály, amely a gyógyszergyártóknak előírja, hogy új orvosság kifejlesztése esetén a medicina gyerekváltozatát is el kell készíteni. Jelenleg a felnőtteknek szánt gyógyszerekből írnak fel kisebb adagot a gyerekeknek. Az [origo] által megkérdezett EP-képviselő szerint a gyerekgyógyszerek várhatóan drágábbak lesznek, a gyártók viszont ennek ellenkezőjét állítják.

A gyermekek számára készülő gyógyszerek gyártását írja elő az az uniós tervezet, amelyet a héten tárgyal az Európai Parlament. Jelenleg ugyanis gyakran hiányoznak a külön gyermekek számára kifejlesztett gyógyszerek, így az esetek többségében a kiskorúak a felnőttnek előállított készítményekből kapnak kisebb adagot. Szakemberek szerint ez azért problémás, mivel a gyerekeket nem lehet úgy kezelni, mintha egyszerűen a felnőttek kicsinyített másai lennének. Ehelyett külön a gyermeki szervezet anyagcseréjéhez igazodó orvosságra van szükség.

Mészáros Árpád, az Egészségügyi Minisztérium főosztályvezetője az [origo]-nak elmondta: a várhatóan pár év múlva az Unió egész területén életbe lépő jogszabály valószínűleg javít a jelenlegi helyzeten. Az Európai Bizottság által kidolgozott javaslat a gyártókat arra kötelezné, hogy új gyógyszerek kifejlesztése esetén vizsgálják meg azt is, hogy elkészíthető-e a medicina gyerekváltozata is. Ha például egy új szívgyógyszer kifejleszthető gyermekgyógyászati célra is, akkor két évvel a medicina felnőtt változatának forgalomba hozása után kötelező lesz gyerekvariációban is gyártani.

A tárca főosztályvezetője az [origo]-nak elmondta: a tervezet nagy előnye, hogy pontosan szabályozza majd a gyerekekkel végzett kísérleteket is, többek között garantálja, hogy indokolatlanul ne kísérletezzenek gyerekkel. Az Európai Gyógyszerügynökség keretein belül felálló bizottság vizsgálná, hogy mely készítmények esetében van szükség gyerekkísérletre. Valamint ellenőrizné azt is, hogy a teszteket a megfelelő jogszabályi és etikai normák betartásával végzik-e el a kórházak. 

A javaslatot támogatja a Magyarországi Gyógyszergyártók Országos Szövetsége (MAGYOSZ) és a külföldi gyártókat tömörítő Innovatív Gyógyszergyártók Egyesülete (IGYSZ) is. Dr. Buzás László, a MAGYOSZ igazgatója az [origo]-nak elmondta: azoknál a jelenleg forgalomban lévő gyógyszereknél, amelyeket nagy arányban használnak a gyermekgyógyászatban, megéri a gyártóknak a gyermekváltozat kifejlesztése. Az új készítményeknél termékektől függ, hogy a gyermekmedicina mennyire fizetődik ki a gyártónak. Buzás hozzátette: ez azonban nem jelenti azt, hogy a gyermekkészítmények ára drágább lesz, azokat a gyártók valószínűleg a felnőttváltozat árához igazítják majd.

Hegyi Gyula MSZP-s európai parlamenti képviselő szerint viszont drágábbak lesznek a gyerekmedicinák. A szocialista politikus szerint ennek oka, hogy az EP-ben elfogadott változat a gyerekgyógyszerek esetén nyolc és fél évben határozta meg azt az időszakot, amíg csak a gyártó cég forgalmazhatja a terméket. Ez pedig azt jelenti, hogy ebben az időszakban a gyártók valószínűleg drágábban árusítják majd a gyógyszert. Árcsökkenésre csak a nyolc és fél év lejárta után lehet számítani, miután a gyártó eladja a licencet. 