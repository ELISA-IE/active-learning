Erőmű-leállítással szerezne jó pontot Észak-Korea

Észak-Korea leállította a feltételezések szerint atomfegyver előállítására használt jongbjoni atomerőművét. A leállítás okai nem ismertek, feltételezések szerint ezzel akar jobb pozícióba kerülni a nukleáris programja leállítását célzó többoldalú tárgyalásokon.

Dél-Korea szerint északi szomszédja leállította a hírhedt jongbjoni atomreaktort. A nukleáris erőműben nyugati feltételezések szerint atomfegyver előállításán dolgoznak. Szakértők szerint az atomerőmű leállítása azt jelentheti, hogy eltávolítják a kiégett fűtőelemeket, amelyekből újra feldolgozva azokat atomfegyver előállításához alkalmas plutóniumot nyerhetnek. Más feltételezések szerint üzemzavar történt.

Szöul ugyanakkor azt gyanítja - amit egy Észak-Korea-szakértő beszámolója is erősít -, hogy a reaktort diplomáciai blöffből állították le. A New York Timesnak nyilatkozó amerikai szakértő, Selig Harrison pedig arról számolt be, hogy Phenjanban megtudta, azért állították le az erőművet, hogy kedvezőbb pozícióba kerüljenek a leszerelési tárgyalásokon. Feltételezések szerint az észak-koreai vezetés azt szeretné elérni, hogy csak befagyasszák atomprogramját, de ne szereltessék le meglévő fegyvereit.

Észak-Korea februárban jelentette be hivatalosan, hogy rendelkezik atomfegyverrel. Akkor azt is közölték, hogy addig nem folytatják a többoldalú tárgyalásokat, amíg az Egyesült Államok fel nem hagy velük szembeni rosszindulatú viselkedésével. A tárgyalások során, az USA, Kína és több térségbeli állam atomprogramjának félbehagyására akarta rábírni a phenjani rezsimet. 

Az öt megawattos jongbjoni atomerőmű hivatalosan egy sima energiatermelő intézmény, ám a feltételezések szerint fontos szerepe van az észak-koreai atomprogramban. 1994-ben egy az Egyesült Államokkal kötött megállapodás értelmében bezárták, viszont 2002-ben felrúgva a kérdéses szerződést újra beindították. 