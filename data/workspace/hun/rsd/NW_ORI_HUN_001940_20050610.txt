Lendvai: Nem lesznek bűnbakok

Lendvai Ildikó, az MSZP frakcióvezetője a képviselőcsoport pénteki, informális ülése után azt mondta: levonták a kedden elbukott államfőválasztás tanulságait. A frakcióvezető szerint a pártnak közös a felelőssége, ezért személyi következménye nem lesz az államfőválasztásnak. A koalíció felbontása sem merült fel a pénteki ülésen.

Nem merültek fel személyi kérdések és a koalíció felbontása sem volt téma a pénteki, informális MSZP-frakcióülésen. A hét közepén még több, az [origo] által megkérdezett MSZP-s úgy vélte, hogy Hiller István pártelnöknek távoznia kellene az elbukott államfőválasztás miatt, és át kell gondolni a koalíciós megállapodást az SZDSZ-szel is, valahogyan meg kell büntetni a szabad demokratákat, mert nem szavaztak Szili Katalinra kedden. Úgy tudjuk, a pénteki ülésre a 178 fős frakcióból mindössze 50-60 képviselő ment el, akik közül senki sem vetett fel személyi kérdéseket, és a koalíció felbontását sem követelték.

Az ülést követően Lendvai Ildikó frakcióvezető azt mondta, hogy a képviselőcsoport egységesen kiáll a koalíciós kormányzás folytatása mellett. "Elemezetük és értékeltük a helyzetet, és levontuk a tanulságokat"  - mondta Lendvai. Hozzátette: "Láttuk és tudtuk korábban is, hogy kockázatos döntést hozott a kongresszus azzal, hogy Szili Katalint jelölte, de a frakció részt vett a kockázat vállalásában. Valamennyi képviselő mindent megtett, hogy jelöltünk többséget szerezzen, nem sikerült, de tanultunk ebből." Személyi következménye nem lesz az államfőválasztásnak - mondta.

Lendvai szerint a jövőben illúziók kergetése helyett még az eddiginél is reálisabb, következetesebb és hatékonyabbkoalíciós együttműködésen alapuló politikát akarnak. A pártnak közös a felelőssége, volt egy kockázatos döntés, a kockázat lehetett volna nagyobb és kisebb is, a kongresszus tudatosan vállalta ezt a kockázatot. Bűnbakkeresés helyett a munka folytatására kell koncentrálni - közölte Lendvai.