Hunter S. Thompson öngyilkos lett

Vasárnap coloradói otthonában öngyilkosságot követett el Hunter S. Thompson, az amerikai ellenkultúra egyik legismertebb alakja. A Félelem és reszketés Las Vegasban, illetve a Pokol Angyalai című könyvek szerzője a rendőrség tájékoztatása szerint fejbe lőtte magát. Holttestét a fia találta meg.

A 67 éves korában elhunyt Hunter S. Thompsont legtöbben 1972-es regénye, a Félelem és reszketés Las Vegasban kapcsán ismerik, nem kis mértékben a Johnny Depp és Benicio Del Toro főszereplésével készült filmváltozatnak köszönhetően. Hazájában azonban az ellenkultúra egyik legfontosabb alakjaként tisztelték, többek között ő teremtette meg azt a vállaltan szubjektív újságírói stílust, melyben a szerző maga is a történet egyik szereplője, s így egyfajta modern pikareszk regénybe illő cselekmény formájában számol be az amerikai mindennapok visszásságairól. A beatkorszak szinte egyetlen ma is élő és használt stílusát manapság csak gonzóként emlegetik világszerte.

Thompson halála kapcsán fia a következőképp nyilatkozott az Aspen Daily Newsnak: "Hunter mindig is megkövetelte, hogy tiszteletben tartsák a magánéletét. Most mi, a családja, kérjük erre barátait és rajongótáborát."

Tény, hogy az utóbbi években Thompson nagyon visszavonultan élt, saját bevallása szerint kedvenc elfoglaltsága az lett, hogy hátsó kertjében képzeletbeli mosómedvékre lődöz. Nagy sajtóvisszhangot váltott ki az a 2000-ben történt eset, mikor megsebesítette egyik asszisztensét, miközben egy medvét akart elűzni kertjéből.

A Félelem és reszketés Las Vegasban mellett eddig csak egy regénye jelent meg magyarul: a hírhedt motoros banda mindennapjait, életmódját, filozófiáját feltáró Hell's Angels - vad rege az angyalokról. A könyv írása előtt Thompson hosszabb ideig együtt is élt a Pokol Angyalai nevű bandával, a motorosok életének fő mozgatórugói - motorok, fegyverek, őszinteség, alkohol és egyéb tudatmódosítók - később saját életében is fontos szerepet töltöttek be.

Rumnapló címmel hamarosan első regénye is megjelenik magyar nyelven, ebben a művében azokat az élményeit rögzítette, melyeket még karrierje kezdetén, a Time és a New York Herald Tribune karibi tudósítójaként szerzett. A könyvnek már készül a filmváltozata, Thompsont ismét Johnny Depp személyesíti meg, a filmet ezúttal pedig Benicio Del Toro rendezi majd.

Íróként Thompson szinte haláláig aktív maradt, tavaly szeptemberben jelent meg Hey Rube című esszégyűjteménye, melyben a 2000 novembere és 2003 októbere között publikált írásait gyűjtötte össze. A kötet látszólag Thompson egyik kedvenc témájáról, a sportról szól (karrierjét is sportújságíróként kezdte), a sporttudósítások valójában azonban csak a Bush-kormány ellen intézett dühödt kirohanásait leplezik.