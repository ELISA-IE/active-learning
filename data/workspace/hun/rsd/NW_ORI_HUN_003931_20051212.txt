Drágult az olaj hétfő reggel

Hétfőn reggel drágult a kőolaj az árutőzsdén. Észak-Amerikában enyhébbre fordult ugyan az időjárás, azonban emeli az árakat a szűkös földgázkínálat. A West Texas Intermediate hordónként 59,90, a brent 57,95 dollárba került hordónként.

Hétfő reggel drágult a kőolaj a szabadpiacon, a pénteki, nagy visszaesés kiigazításaképpen. A befektetők bizonytalanok a kilátások felől. Olcsóbbodás irányába hat, hogy Észak-Amerikában enyhébbre fordult az időjárás, és az OPEC hétfői miniszteri értekezletétől a rekord közeli termelés folytatásának megerősítését várják a piacon, legalább az első negyedév végéig. 

Másfelől az árakat támogatja a szűkös amerikai földgázkínálat. Az olaj- és a termékárak némi késéssel követik a szabadpiaci gázárakat, amelyek a múlt héten újabb rekordra emelkedtek, de hétfőn már kissé visszaestek. A francia Total nagy-britanniai, buncefieldi üzemanyag-tárolója vasárnapi felrobbanásának a jelek szerint nincs különösebb hatása a szabadpiaci árakra, annál inkább annak, hogy az amerikai stratégiai tartalékok közül a benziné az egyetlen, amely most a tavaly ilyenkori szint alatt van.

A nyugati féltekén irányadó amerikai West Texas Intermediate könnyűolajfajta a legközelebbi, januári határidőre közép-európai idő szerint hétfő reggel hordónként (159 liter) 59,90 dollár volt a New York-i árutőzsde (NYMEX) Szingapúrban folytatódó, elektronikus ACCESS jegyzésében, 51 centtel drágább a pénteki New York-i zárónál. Hajnalban előbb 29 centtel, majd 56 centtel volt drágább a pénteki NYMEX-zárónál..

Az északi-tengeri Brent könnyűolaj referenciafajta hétfő reggel hordónként 57,95 dollár volt a legközelebbi, januári határidőre az Intercontinental Exchange (ICE) londoni IPE-jegyzésében, 64 centtel drágább a pénteki zárónál. Hajnalban előbb 39 centtel, majd 71 centtel volt drágább a pénteki zárónál.