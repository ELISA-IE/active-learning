Újabb trükktől csökken a hiány

Az áfa-visszafizetések elszámolásának megváltoztatása növeli ugyan a 2003-as GDP-arányos államháztartási hiányt, csökkenti ugyanakkor a tavalyit, ami így 5,1 százalékosra csökken a korábban közölt 5,3-ról - írja a Népszabadság pénteki számában. 

A márciusi áfa-visszafizetéseket az előző év mérlegében tartják számon a jövőben, így 2003-ban az államháztartás GDP-arányos hiánya 6,6 százalékra nő a korábban közölt 6,2-ről, viszont a tavalyi deficit 5,1 százalékosra csökken 5,3 százalékról - írja a lap. 

Korábban néhány átmeneti évre az Unió engedélyezte, hogy a magánnyugdíjpénztári bevételek számítsanak az államháztartás bevételei közé, így a magyar deficit egyszer már mérséklődött néhány százalékponttal a kiadások visszafogása nélkül. A statisztikai változások nyomán könnyebb lesz a kormánynak a minap az Unió által is elfogadott középtávú gazdasági stratégia teljesítése.