Maradhatnak a hazug jelzők a cukorkákon

Az Európai Parlament nem szavazta meg a fogyasztóvédők javaslatát, hogy a jövőben ne lehessen egészségesként hirdetni azokat az élelmiszereket, melyeknek magas a zsír-, cukor- vagy sótartalma. Így a gyártók a jövőben is szabadon használhatják az egészséges jelzőt anélkül, hogy állításukat szakemberek véleménye is alátámasztaná.

"Jót tesz a csontoknak", "segíti a koncentrációt", "erősíti az immunrendszert". Ilyen és ezekhez hasonló feliratokkal lehet találkozni egyre több élelmiszeren. A feliratok többsége azonban nem független szakemberek véleményét tükrözi, kizárólag a gyártók hatásköre, hogy milyen jelzőkkel illetik termékeiket. Ennek a gyakorlatnak a megszüntetését várták a fogyasztóvédők az Európai Parlamenttől, de javaslatuk elbukott, a képviselők nem szavazták meg a változtatást. A fogyasztóvédők egyrészt azt szerették volna elérni, hogy azokon az élelmiszereken, melyeknek magas a zsír-, cukor- vagy sótartalma, semmiképp ne szerepelhessen olyan megtévesztő jelző, mely arra utal, hogy jót tesz az egészségnek. Másrészt azt javasolták, hogy a többi élelmiszerre is csak akkor lehessen ráírni, hogy jót tesz a fogyasztása, ha ezt megerősíti egy független bizottság vizsgálata.

Az Európai Parlament szavazásán azonban elutasította a fogyasztóvédők mindkét javaslatát. A magyar képviselők közül is jóval többen voltak, akik a szigorítás ellen szavaztak. Az Országos Fogyasztóvédelmi Egyesületet ezért most levélben keresi meg a magyar EP-képviselőket, azt kérdezik tőlük, mi állt a döntésük hátterében. A fogyasztóvédők szerint azért is meglepő a szavazás eredménye, mert a közelmúltbeli állásfoglalások szerint az Unió kiemelt ügyként kezeli a fogyasztók védelmét.

Az itthon kapható élelmiszerek között is számtalan van a fogyasztóvédők szerint, melyeken megtévesztő jelző szerepel. Például kapható olyan gyümölcslé, amire azt írták, hogy jót tesz a bőrnek, miközben ezt semmilyen vizsgálat nem igazolja, sőt, túl sok A-vitamin van benne, ami miatt korlátozni kéne a fogyasztását - mondta az [origo]-nak Dömölki Livia, az Országos Fogyasztóvédelmi Egyesület (OFE) élelmiszer-szakértői bizottságának vezetője. Általában egészséges élelmiszerként hirdetik a baromfi felvágottakat is, miközben nagyon magas arányban tartalmaznak ipari szalonnát - mondta az OFE munkatársa, aki azt is hozzátette, nem azt szeretnék elérni, hogy ezeket az ételeket senki ne fogyassza, csak legalább ne higgyék azt, hogy ezzel jót tesznek az egészségüknek.

A fogyasztóvédők javaslata még több EU-s fórumon is szerepel majd, ezért még bíznak benne, hogy mégis bevezetik a változtatásokat. Ellenkező esetben a jelenlegi eszközeikkel élhetnek: kiadványokban jelentetik meg, hogy melyek a megtévesztő termékek, illetve gyártók.