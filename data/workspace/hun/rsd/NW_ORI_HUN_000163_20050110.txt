Kinyitottak az iskolák Srí Lankán

Első alkalommal mentek iskolába a gyerekek Srí Lanka és India cunami sújtotta területein. A százezer diák mintegy negyede jelent meg az iskolákban az első tanítási napon. A többiek vagy a pusztító szökőár áldozatául estek, vagy a megrongálódott utak és a benzinhiány miatt nem jutottak el az iskolákba. A hatóságok szerint minél hamarabb el kell kezdeni az oktatást, hogy a gyerekek a szökőár sokkja után a lehetőségekhez mérten visszakerülhessenek a normális kerékvágásba. Sok iskolát azonban ideiglenes szálláshellyé alakítottak, ráadásul számos tanár is a szökőár áldozatául esett.

Első alkalommal nyitottak ki az iskolák Srí Lankán és India Tamil Nandu tartományában az után, hogy december 26-án szökőár pusztította végig Dél-Ázsia államait. Az első napon kevés órát tartottak meg, inkább az áldozatok összeszámlálásával és az iskolaépületekben keletkezett kár felmérésével foglalkoztak mind a tanárok, mind a diákok. A gyerekek tanáraikkal imádkoztak a cunami áldozatául esett társaikért.

Srí Lanka katasztrófa sújtotta vidékén 100 000 diáknak kellett volna megjelennie az első tanítási napon, de csak 25 000-en voltak iskolában hétfőn. A többiek a hatóságok szerint a szökőár által tönkre tett utak és a benzinhiány miatt nem tudtak eljutni a tanintézményekbe, más területekre menekültek, rokonaikat keresik, vagy áldozatául estek a szökőárnak. Srí Lankán több mint harminezren haltak meg, amikor a cunami végigsöpört a parti területeken.

A hatóságok szerint minél előbb be kell indítani az oktatást ahhoz, hogy a gyerekek visszarázódjanak a normális kerékvágásba. "A gyerekek visszatérése az iskolába talán a leghatékonyabb módja annak, hogy képessé váljanak elviselni a katasztrófa mértékét, amely ilyen radikális módon megváltoztatta az életüket." - jelentette ki az oktatás újraindulása kapcsán Ted Chaiban, az UNICEF, az ENSZ gyermekvédelmi szervezetének Srí Lanka-i képviselője.

Az iskolák azonban nem mindenhol alkalmasak arra, hogy a gyerekek visszatérjenek: sok iskola teljesen megsemmisült, a többi pedig olyan rossz állapotban van, hogy egyelőre nem indulhat meg bennük a tanítás. A hatóságok ugyanakkor több mint harminc épületet ideiglenes szálláshellyé alakítottak azok számára, akiknek lakásait elsöpörte a pusztító vízfal. A hatóságok szerint ezeket az épületeket hamarosan kiürítik, addig is, a gyerekek a szabad ég alatt tanulnak majd.

A Srí Lanka északi területeit ellenőrzése alatt tartó Tamil Tigrisek gerillahadsereg jelentése szerint "lassan indul újra a tanítás" a területeiken - írja a BBC News. A megmaradt iskolaépületeket itt is ideiglenes szállássá alakították. A Tamil Tigrisek jelentése szerint legalább 3500 sátorra volna szükségük ahhoz, hogy az iskolaépületekből kiköltöztethessék a hajlék nélkül maradt embereket.