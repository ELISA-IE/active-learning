A magyarok negyede szerint ufók vannak köztünk

A felnőtt lakosság fele szerint a Földön kívül is van élet - derült ki a Marketing Centrum felméréséből. A közvélemény-kutatás szerint a magyarok negyede ufóhívőnek tekinthető. Ennyien gondolják úgy, hogy a földönkívüliek valamikor már jártak is bolygónkon.

A magyarok harmada meg van győződve arról, hogy a Földön kívül is van értelmes élet, további 15 százalékuk pedig azt gondolja, hogy van élet a Földön kívül, csak nem értelmes - derült ki a Marketing Centrum májusi felméréséből. A közvélemény-kutatás szerint a magyarok negyede - 24 százalékuk - számít ufóhívőnek, ennyien gondolják ugyanis azt, hogy vannak értelmes lények a Földön kívül és ezek már jártak is a bolygónkon.

 

Az ufóhívők táborában a férfiak, a fiatalok, az érettségizettek és a gazdagabbak képviseltetik magukat az átlagosnál nagyobb arányban. A diplomások csak a nem értelmes Földön kívüli életet valószínűsítik az átlagosnál gyakrabban, és nem nagyon hisznek abban, hogy jártak már a Földön földönkívüliek.

 

A kutatás keretében 1200, országszerte véletlenszerűen kiválasztott felnőttet kérdeztek meg - derül ki a Marketing Centrum közleményéből.