Fellázadtak a lakók a Capella tulajdonosa ellen

Engedély nélküli építkezés miatt indítottak pereket a Belgrád rakparton élők, illetve eljárásokat a hatóságok egy meleg szórakozóhelyet működtető vállalkozó ellen. A Capella nevű szórakozóhely tulajdonosa, Birta László ugyanis átalakítja a világörökség részének számító rakpart egyik épületét, többek között három új emeletet épít rá, miközben erre sehonnan nem kapott engedélyt - írja a Népszabadság. 

Aláírást gyűjtenek és perelnek a Belgrád rakpart 9. számú épület szomszédságában élők. A ház tulajdonosa - Birta László, akié a Capella nevű mulató is - ugyanis engedély nélküli átalakításokba kezdett az épületben. Birta lefedette az udvart, megtoldotta a telek hátsó épületeit, és olyan átalakításokat kezdett a pincében, amelyek már-már az épület összeomlásával fenyegettek. Végül három emeletet húzott fel a házra az utcai fronton - ugyancsak engedély nélkül - írja a Népszabadság.

A V. kerületi építési hatóság megpróbált lépni az ügyben. Hatósági erővel dúcoltatta alá a megbontások miatt elgyengült alsó szinteket, többször is felszólította a vállalkozót a munkák leállítására, többször megbírságolták a férfit, ám mindezt hatástalanul. A félmilliós bírságot máig nem fizette be Birta, ráadásul a hatóság képtelen volt megakadályozni az emeltráépítést is. A vállalkozó közben elfogultságot jelentett be, így az ügyet a VII. kerület hatáskörébe helyezte át a közigazgatási hivatal. 

A lap szerint a VII. kerületi önkormányzatnál konzíliumot hívtak össze a Kulturális Örökségvédelmi Hivatal (KÖH), a főváros települési értékvédelmi ügyosztálya, az V. kerületi főépítész és a VII. kerületi műszaki osztály képviselői részvételével. A szakértők úgy döntöttek, hogy az udvari bővítményeket le kell bontani, és vissza kell bontani az utcafronton az emeletráépítés egy részét is, valamint annak teljes homlokfalát, és elrendelik újraterveztetését. Erről napokon belül kiküldik a határozatot. 

Eközben a beruházó által megbízott építész fennmaradási engedélyt kért a pincében és az alsó szinteken végrehajtott változtatásokra. Ezt, ha szerkezetileg elfogadható, utólag - a törvény szerint - engedélyeznie kell a hatóságoknak. Az emelettoldással kapcsolatosan viszont rengeteg kifogást emelhetnek, és végső esetben a KÖH a világörökség védelmében kisajátíthatja az ingatlant - írja a Népszabadság. 

A lap szerint Birta a rakparton több ingatlanban szerzett már részt azzal a nem titkolt céllal, hogy ott a saját nemük iránt érdeklődőknek szánt vigalmi negyedet hozzon létre. 