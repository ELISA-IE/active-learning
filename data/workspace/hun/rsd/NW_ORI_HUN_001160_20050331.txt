AI: Izrael miatt palesztin csecsemők halnak meg

Az Amnesty International jogvédő szervezet szerint sohasem látott mértékű szegénységet, munkanélküliséget és egészségügyi problémákat okoznak a megszállt területeken élő palesztinoknak az izraeli korlátozások. Csecsemők halnak meg például amiatt, mert a palesztin nők nem jutnak el idejében kórházba, az izraeliek ugyanis feltartóztatják őket az ellenőrző pontoknál.

"Az izraeli és a palesztin hatóságoknak konkrét lépéseket kellene tenniük, hogy véget érjenek a palesztin asszonyok szenvedései, akiknek életét teljes egészében áthatja ez a konfliktus" - állította az Amnesty International (AI) jogvédő szervezet egy csütörtökön közzétett jelentésében. A "Konfliktus, megszállás és patriarchális társadalom: az asszonyok viselik a terheket" című jelentés azt vizsgálta, hogy milyen hatással van a palesztin nőkre az egyre fokozódó erőszak és a mozgásszabadságuk minden korábbinál erőteljesebb korlátozása, amelyet Izrael a megszállt területeken élő palesztinok számára bevezetett.

A jelentés szerint például több palesztin asszony is arra kényszerült, hogy az ellenőrző pontoknál az út mellett szüljön, és többen azért vesztették el gyermeküket, mert az izraeli katonák megtagadták tőlük az áthaladást. A megszállt területeken élő palesztin asszonyok körében általánossá vált az aggodalom, hogy nem tudnak idejében kórházba kerülni, ha szülni készülnek. "Az ellenőrző pontnál több katona is volt, de nem törődtek velünk. Egy betontömb mögé kúsztam, hogy magamban lehessek, és ott szültem, a porban, mint valami állat. A karomban tartottam a kislányomat. Egy kicsit még mozgott, de néhány perc múlva a karjaimban meghalt" - idézte a jelentés egy palesztin nő beszámolóját.

"Izraelnek mint megszálló hatalomnak a Negyedik Genfi Egyezmény értelmében kötelessége, hogy megfelelő orvosi ellátást biztosítson Ciszjordániában és a Gázai övezetben élő palesztinok, különösen a terhes asszonyok számára, de Izrael folyamatosan figyelmen kívül hagyja ezt a kötelezettséget, és a hadsereg gyakran megakadályozza, hogy palesztin nők, gyermekek és férfiak igénybe vegyék az egészségügyi intézményeket" - állította az AI, hozzátéve, hogy az orvosokat aggasztja a vérszegénységben szenvedő terhes asszonyok magas száma, valamint a mellrákban szenvedő nők alacsony túlélési aránya a megszállt területeken.

Az úttorlaszok és bevezetett korlátozások miatt sokan nem jutnak el munkahelyükre vagy az oktatási intézményekbe sem. Másokat a családjuktól szakítottak így el.

"2000 vége óta az izraeli hadsereg több mint 4000 házat lerombolt és nagy kiterjedésű mezőgazdasági területet pusztított el, és ezzel több tízezer palesztint, főleg asszonyokat és gyermekeket fosztott meg otthonától és tett földönfutóvá. A nőket különösen erősen érinti a házrombolás és az ezt követően gyakran a családban is felerősödő feszültség" - áll az AI jelentésében. E szerint a családon belüli erőszak az elmúlt négy és fél évben felerősödött, és a megromlott biztonsági és gazdasági helyzet tovább súlyosbította a nemi egyenlőtlenség és a férfiak nők feletti uralmának a palesztin társadalomban egyébként is jelen lévő problémáit. 

A jelentés szerint az elmúlt négy és fél évben a megszállt területeken megszaporodtak a nők elleni erőszak esetei a családon belül, beleértve a szexuális zaklatást, nemi erőszakot és az úgy nevezett becsületbeli gyilkosságot. Az ilyen gyilkosságok elkövetői gyakran még bíróság elé sem kerülnek. Azok a palesztin asszonyok és lányok pedig, akiknek az élete családjuk miatt van veszélyben, nem tudnak biztonságos helyre menekülni az izraeli hadsereg útelzárásai és a mozgásszabadságuk korlátozása miatt. Az AI felidéz egy tipikusnak számító esetet, amikor egy 17 éves lányt két bátyja erőszakolt meg. Amikor a család rájött, hogy a lány terhes, saját anyja ölte meg. Az anyát, aki úgy érezte, meg kellett ölnie lányát a család becsülete érdekében, nem állították bíróság elé. A palesztin törvények ugyanis enyhébben büntetik a becsület nevében elkövetett bűnöket, vagy felmentik a büntetés alól azt az erőszaktevőt, aki feleségül veszi áldozatát.

"Izraelnek véget kell vetnie a megszállt területeken jelenleg alkalmazott korlátozásoknak, bontsa le az úttorlaszokat, biztosítsa az áthaladás lehetőségét és az orvosi intézményekhez való eljutást a terhes asszonyok és mindazok számára, akiknek orvosi ellátásra van szükségük, valamint hagyjanak fel a palesztin otthonok lerombolásával" - követelte az AI jelentésében.