Ingyenes vízi határátkelőt nyitnak a Dunán

Vízi határátkelő nyílik áprilisban Dunaremetén, ahol bármilyen vízi járművel átkelhetünk majd az országhatáron Szlovákiába. Hasonló határállomást terveznek a Dráván Őrtilos közelében is, egyelőre azonban a költségek miatt, csak évente kétszer hajózhatnak át a helyiek Horvátországba.

"Fogjuk a kerékpárokat, berakjuk a motorcsónakba, majd áthajózunk Szlovákiába és bicajozunk ott egy jót" - mondott az [origo]-nak egy lehetséges programot a vízi határátkelő megnyitása utáni időszakra Marovics Géza polgármester. Dunaremetén állandó vízi határátkelő nyílik jövő áprilisban, ahol az országhatáron átkelni akarók, bármilyen vízi járművel áthajózhatnak majd a szomszédos Szlovákiába.

Körülbelül egy kilométeres partszakasz áll a jachttal vagy kenuval, kishajóval vagy éppen ladikkal közlekedők részére. A polgármester szerint az 1933-ban kialakított hajóállomás helye ideális a kisebb vízi járművek fogadására, de távlati terveik szerint dokkot is szeretnének majd kialakítani. Marovics Géza azt mondta, hogy a határátkelőket "szúrópróbaszerűen ellenőrzik majd a határőrök, alkalomszerűen, ha éppen kikötnek ott." Ez is csak a schengeni rendszer 2007-es bevezetéséig, akkor okafogyottá válik az ellenőrzés.

Jelenleg mintegy 80 kilométert kell kerülniük a szigetközieknek, ha az akár pár száz méterre, a Duna túlsó felén lakó rokonaikat, barátaikat akarják meglátogatni. Rajka és Vámosszabadi között ugyanis egyetlen határátkelési lehetőség sincs Magyarország és Szlovákia között, így óriási könnyebbséget jelent majd a helybelieknek - a határ mindkét oldalán - az átkelő megnyitása.

A Dráva menti Őrtilos község is hasonlót tervez - de csak Horvátország uniós csatlakozása utáni időkre. A településen már tizenkét éve tervezgetik az állandó, vízi határátkelőt, azóta csak évente kétszer engedhetik meg ily módon az átlépést, mert az, alkalmanként 300 ezer forintjába kerül a falunak. Horvátország nem uniós tagállam, ezért itt teljes határellenőrzést kell végeznie a szerveknek. Ekkor egy motoros hajóhoz csatolt uszállyal, mintegy 80 főt tudnak átszállítani az országhatáron.

"150 ezer forintot fizet a település a határőrségnek, 150 ezret pedig a pénzügyőrségnek" - mondta el az [origo] megkeresésére Kunos Zoltánné polgármester, majd hozzátette: a horvát oldalon lévő légrádiaknak egy fillért sem kell fizetniük az ottani szerveknek az átlépők ellenőrzéséért. A majdani, a községnek pénzbe nem kerülő, állandó határátkelőtől viszont elsősorban az idegenforgalom fellendülését remélik. Jelenleg 70 kilométert kell megtenniük az őrtilosiaknak, hogy a horvát oldalon lévő, szomszédos Légrádra utazhassanak.

"Ha egy település igényli az ideiglenes határnyitáskor az átlépők ellenőrzését, akkor az egy plusz szolgáltatás, azért valakinek fizetni kell" - mondta az [origo]-nak Kovács Iván, a határőrség szóvivője. Hozzátette: nekik vinni kell a technikát, az egyenruhásokat, s ez pénzbe kerül.  Az őrtilosiak állandó határátkelő megvalósítására vonatkozó igényéről még nem hallott, és más hasonló kezdeményezésről sem tud az országban.