Csökkent a BUX-index

A szárnyalás után pénteken csökkent a A Budapesti Értéktőzsde indexe. A BUX pénteken 19 758,21 ponton zárt. Elemzők szerint a piac ugyan megpróbálta 20 000 forint fölé tornázni az indexet, azonban a felgyorsult profitrealizálás ezt megakadályozta a zárás előtt.

A Budapesti Értéktőzsde indexe, a BUX pénteken 19.758,21 pontot ért el, ami 107,90 ponttal, 0,54 százalékkal alacsonyabb a csütörtöki záróértéknél. A tőzsde forgalma pénteken 18,92 milliárd forint volt, a vezető részvények az OTP kivételével estek. A forgalom 20-30 százalékát határidős üzletek adták.

 

Becságh Zoltán, az OTP Rt. üzletkötője szerint a piac akárhogy próbálta a 20 ezres határ fölé tornászni az indexet, az meghiúsult az utolsó kereskedési órában felgyorsult profitrealizálás miatt. Szerinte a BUX utóbbi időszakban tapasztalt dinamikus növekedése miatt a további emelkedés egyébként is "törékeny", ezt jelzi a pénteki kisebb korrekció. Az üzletkötő jövő héten további csökkenésre számít.

 

Nem osztja ezt a véleményt Zillich István, a Takarékbank üzletkötője, aki szerint valóban egyes külföldiek eladásai miatt profitrealizálás és enyhe korrekció valósult meg. Ugyanakkor a nemzetközi befektetők továbbra is jelen vannak a piacon, ez pedig további növekedést vetít előre - vélekedett az elemző. Hozzátette, hogy a profitrealizálás főként a Richter és a Mol papírjainál "ütött be", amelyek az elmúlt napokban a leginkább drágultak.