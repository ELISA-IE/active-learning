Umbulda a habos, púpozott fagyi

Kevés benne a gyümölcs, és érződik, hogy porból van - mondták többen is az [origo]-nak egy budai cukrászdánál arra a kérdésre, hogy milyen a fagyi. Annak kapcsán kerestünk fel cukrászdákat és kérdeztünk meg fagylaltozókat, hogy a fogyasztóvédők megállapítása szerint minden második fagyi minőségével gond van. A régi nagy cukrászdák tulajdonosai nem lepődtek meg a vizsgálat eredményén, szerintük sok fagyis kispórolja a tejet, a gyümölcsöt és a kakaót, ez pedig érződik a minőségen.

"Nagy gyümölcsdarabokkal még nem nagyon találkoztam benne" - mondta egy budai cukrászda előtt üldögélő fiatalember az [origo]-nak arra a kérdésre, hogy milyen a fagyi. "Ahogy egy bácsitól hallottuk, kicsit umbuldás, vagyis nem túl jó" - tette hozzá a barátja, aki azt mondta, hogy legközelebb biztos, hogy egy sarokkal tovább menne fagyiért. Abban szinte az összes fagylaltozó egyetértett, hogy a külföldi nyaralások alatt jobb fagyikat evett, mint itthon. "Magyarországon jobban nézem az árakat is, mert nagyon drágáért adják a vizezett, színezett fagyikat is" - mondta egy középkorú nő, aki a kis budai fagyizóval viszont elégedett volt: 120 forint egy gombóc, és jó a választék is. A cukrászdákat annak kapcsán kerestük fel, hogy a Fogyasztóvédelmi Főfelügyelőség nyári vizsgálata szerint minden második fagyi minőségével gond van. Némelyikből kispórolták a hozzávalókat, de a fogyasztóvédők találkoztak tiltott adalékanyaggal is. Összesen 60 fagyit vizsgáltak meg - csokoládé-, eper- és vaníliaízűeket -, ebből mindössze 6 kapott kiváló minősítést, 33 fagyi pedig megbukott a teszteken, ezek minősége nem megfelelő. A fogyasztóvédők elsősorban a belvárosi fagyizókat vizsgálták, de a külső kerületek cukrászdáit is ellenőrizték. Vizsgálták a fagylaltok összetételét (például a zsírtartalmát), valamint a laboratóriumi ellenőrzések mellett az ipartestület által delegált cukrászok is megkóstolták a mintákat. Sok helyen gond volt a fagyik összetételét tartalmazó úgynevezett "gyártmánylapokkal" is, melyek hiányosak voltak, de olyan cukrászda is volt, ahol egyáltalán nem tudtak ilyet felmutatni. A vizsgálat kitért a fagyik árára is: a legtöbb esetben 100 forint volt egy gombóc, de a legmagasabb ár, amivel találkoztak, 330 forint volt.

Nem érte meglepetésként a régi nagy cukrászdák tulajdonosait a fogyasztóvédők vizsgálatának eredménye. A városmajori olasz fagyizó és a Fény utcai Auguszt Cukrászda vezetője is úgy látja, hogy nagyon megszaporodtak a fagyizók, a minőség viszont egyre rosszabb. Könnyen hozzá lehet jutni a legolcsóbb fagyiporokhoz, amikhez csak egy kis vizet kevernek, és kész is a fagyi. A turistaközpontokban a legrosszabb a helyzet, mert ott tudják a fagyisok, hogy a külföldi úgysem jön vissza másnap reklamálni - mondta Dáni Júlia, a városmajori Artigiana fagyizó tulajdonosa. Rögtön látszik egy fagyi színén, állagán, hogy mi minden van benne - mondta az [origo]-nak Auguszt József, a Fény utcai üzlet vezetője. Az például nem jó jel, ha nagyon habos, nagyon púpozott, mert az igazi, kézműves fagyi nem áll így soha - mondta. Ugyanakkor azt is hozzátette, hogy porból is lehet jó fagyit csinálni, csak nem a legolcsóbb port kellene megvenni és nem csak egy kis vizet önteni hozzá.Tiefenthaler Eszter