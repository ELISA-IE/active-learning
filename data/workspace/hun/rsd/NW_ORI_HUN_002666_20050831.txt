Behajtják az iparűzési adót

Az iparűzési adó befizetése ellen 180 cég nyújtott be fellebbezést Budapesten, ami 15 milliárd forint kiesést jelenthet a fővárosnak. Ha a cégek nem fizetnek, az önkormányzati adóhatóság szeptember 20-a után megindítja a behajtásokat - olvasható a Világgazdaságban szerdán.

Összesen 180 fellebbezés érkezett a fizetési meghagyások ellen, amelyekben a fővárosi adóhatóság az idén szeptemberben és a jövő márciusban befizetendő iparűzésiadó-előleget közölte az érintett vállalkozásokkal. A Világgazdaság értesülései szerint a közigazgatási hivatal augusztus 31-én, szerdán véglegesíti az első döntéseket. A cégek az uniós jogharmonizáció hiányára hivatkoztak.

Az érintett vállalkozásoknak 15 milliárd forintot kellene befizetniük szeptember 15-ig. Emellett néhányan közülük vissza is igényelték a korábban befizetett adójukat, 4 milliárd forintot. Ez mutatja, hogy nagy cégekről van szó, hiszen a főváros a mintegy 224 ezer budapesti vállalkozástól összesen 60 milliárd forintot vár. A kiesés igen érzékenyen érintené az önkormányzat költségvetését. 

Deli Lajos, a Főpolgármesteri Hivatal adóügyosztályának vezetője szerint az adófizetési kötelezettség érvényben van, amíg az Országgyűlés nem módosítja az iparűzési adóról szóló törvényt. 

A főváros abban bízik, hogy a cégek mégis fizetnek, ha a közigazgatási hivatal döntése nem születik meg szeptember 15-ig. A törvény szerint ilyenkor az előző évben megállapított előleget kell átutalni. Így a 15 milliárd helyett 8 milliárd forintnak kell befolynia. Az ügyosztályvezető egyébként nem számít arra, hogy a közigazgatási hivatal jogellenesnek ítéli az iparűzési adót. Szeptember 20-ig várnak a befizetésekre, azután elindítják a behajtási eljárásokat.

Az iparűzési adóról szóló vita ellenére javult az adómorál Budapesten - mondta az osztályvezető. A kiküldött 224 ezer adóbevallási csomagból 213 visszaérkezett. A vállalkozások mostanáig 65,7 milliárd forint iparűzési adót fizettek be. Ez valószínűsíti, hogy az önkormányzat teljesíteni tudja idei, 149 milliárd forintos tervét. 

Adóelőleg mérséklést szeptember 15-ig lehet kérni. Eddig 700, döntően kisebb vállalkozás kérte ezt, a tavalyinál kedvezőtlenebb helyzete miatt. A főváros az ilyen igényeket jóváhagyja. 

Idegenforgalmi adóból eddig 596 millió forint folyt be, ami az idegenforgalom élénkülését jelzi. Az éves terv 800 millió forint.

Becslések szerint jelenleg az iparűzésiadó-kinnlévőség 10 milliárd forint, ebből 6 milliárd forint mobilizálható. Szeptember végére készül el a hátralékosok listája, és a fővárosi adóhatóság októbertől kezdi a fokozott behajtást. Továbbra is ellenőrzik azokat, akik 1 millió forintnál többet igényeltek vissza. Emellett a nagykereskedők, az építőipari cégek és az ügyvédek számíthatnak ellenőrzésekre - írja a Világgazdaság. 