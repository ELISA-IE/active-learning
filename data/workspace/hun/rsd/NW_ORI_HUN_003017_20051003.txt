Bokros: A költségvetés lassítja a növekedést

Inkább lassítja a gazdasági növekedést a pénteken a parlament elé terjesztett költségvetés, mint gyorsítja azt - állapította meg Bokros Lajos volt pénzügyminiszter. Megítélése szerint káros, ha az euró 2010-es céldátumát tovább tolja a kormány. Ha az euró bevezetése 2010-ben nem célja Magyarországnak, akkor 2013-ban vagy 2016-ban miért lesz az? - teszi fel a kérdést.

A napokban a parlament elé terjesztett 2006-os költségvetés inkább lassítja, mint gyorsítja a növekedést - jelentette ki Bokros Lajos volt pénzügyminiszter a közszolgálati televízióban hétfőn. Ennek oka, hogy a hiány továbbra is igen magas, a költségvetés túl sok forrást von el a magánszektortól, emiatt annak kevesebb fejlesztésre, beruházásra fordítható erőforrása marad. A költségvetési tervezet jövőre 4,1 százalékos GDP-növekedéssel számol, a hiány nyugdíjkorrekcióval a GDP 4,7 százaléka, anélkül 6,1 százalék lehet. 

A pénzügyminiszter és a kormányfő is a szolidaritást és a fejlesztést nevezte meg a jövő évi költségvetés fő prioritásai közül. Bokros szerint a tervezet nem fejezi ki ezeket az értékrendeket. Ennek oka a magas hiány, mely rövid távon lehet, hogy gyorsítja a növekedést, de középtávon biztosan nem. Ezzel a jövőbeni lehetőségeket korlátozzuk. 

Látható, hogy a költségvetési deficitet a hazai megtakarítások hiányában elsősorban külföldi tőke fedezi. A magyar állampapírok legjelentősebb vásárlói a külföldiek, illetve külföldi érdekeltségű társaságok. Az államháztartás ilyen típusú magas finanszírozási igénye az oka az úgynevezett ikerdeficit problémának is (magas folyó fizetési mérleg deficit és államháztartási hiány együtt). 

Az egykori pénzügyminiszter megítélése szerint hamis az az érvelés, hogy minél többet költünk, annál jobb a gazdaságnak. Nem helyes az, ha egy költségvetést nem egész évre, illetve nem a realitások talaján készítenek. A költségvetési politika az utóbbi időszakban hiteltelenné vált. 

Négy éve nem sikerül hiteles költségvetést készíteni, a tényszámok és a tervek köszönő viszonyban sincsenek. Feltehetőn így lesz ez a jövő évi számokkal is. 

Bokros hangsúlyozta, hogy mérvadó nyugati gazdasági újságok is felelőtlen és hiteltelen magyar gazdaságpolitikáról írnak. Ezeket elemzők, befektetők olvassák, akik egyszer észbe kapnak, mi pedig csak a korrekciót látjuk majd a piacokon. 

Bokros szerint a 2010-es euróbevezetési céldátum már egy korrigált időpont 2008 után. A további tologatás csak a még hiteltelenebb állapothoz vezet. A volt pénzügyminiszter nem érti azt az érvelést, hogy 2010-ben Magyarországnak nem érdeke az euró. Ha akkor nem, miért lenne az 2013-ban vagy 2016-ban? - teszi fel a kérdést Bokros Lajos.