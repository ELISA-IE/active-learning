Vajdasági bankért versenyez az OTP Bank

Az OTP Bank részt vehet a Vojvodjanska banka privatizációjában - közölte hétfőn a Budapesti Értéktőzsde internetes honlapján a régióbeli hálózatát építő magyar pénzintézet.

A legnagyobb magyar pénzintézet közleményéből kiderül, hogy a szerb kormány nevében eljáró Deposit Insurance Agency (DIA) az OTP Bankot felvette azon bankok listájára, amelyek részt vehetnek a Vojvodjanska banka a.d. Novi Sad (Vojvodjanska banka) privatizációs folyamatában. Az OTP Bank 2005. november 7-én a Vojvodjanska banka legalább 99 százalékos részesedésének megvásárlására vonatkozó szándéknyilatkozatot nyújtott be. A DIA pályázati felhívásban jelezte, hogy az eladó előminősítő eljárás során dönt az értékesítési folyamat következő fordulójára meghívandó pénzintézetekről.

 