Maximum 2800 forintért vásárol a BC

A BorsodChem részvényenként 2 000 és 2 800 forint közötti árfolyamon vásárol saját részvényeket - erről döntött a cég igazgatósága. 

 

Névértéken az alaptőke legfeljebb 10 százalékát elérő saját részvényt 2007 áprilisáig vásárolhatja a cég, ha a részvényesek jóváhagyják ezt a Borsodchem  november 25-i rendkívüli közgyűlésén - tette közzé a cég pénteken a BÉT honlapján. 

Az igazgatósági előterjesztés a saját részvény vásárlására vonatkozó igazgatósági felhatalmazást a részvények árfolyam karbantartása és a munkavállalói részvényjuttatási programmal indokolta.  

A BorsodChem jelenlegi tőzsdei árfolyama 2.330 forint körül van. A papír a csütörtöki tőzsdenapon 2.329 forinton zárt, egy forinttal alacsonyabban a szerdai záróárnál, és a forgalma elérte a 475 millió forintot. A részvény az elmúlt 52 hétben 1.780 és 2.765 forint közötti áron forgott.