Éjszakáig várnak a betegszállítókra a kórházakban

Nem számít már az OMSZ alapfeladatai közé a betegszállítás. A mentőszolgálatnak ugyanis nincs kapacitása a gyakran csak szociális helyzetük miatt kocsit rendelő betegek hazajuttatására. Az alternatív szállítók ugyanakkor egyszerre több beteget szállítanak, ezért gyakori a késés - írja a Népszabadság. 

Nem ritka, hogy csak jelentős késéssel, gyakran az éjszaka közepén szállítják haza azokat a betegeket, akiknek véget ért kórházi kezelése - írja a Népszabadság. Az Országos Mentőszolgálat a közelmúltban úgy módosította alapító okiratát, hogy alapfeladatai közül kikerült az alkalmi betegszállítás. 

Az OMSZ szerint ugyanis sok volt a fölösleges fuvar, és a szállítandó paciensek többsége nem is egészségügyi állapota, hanem rossz szociális helyzete miatt igényelte a hazaszállítást, amivel a valóban sürgős segítségre szorulók elől vették el a kocsikat. A mentősök így most csak akkor vállalják ezeket a rendeléseket, ha van szabad kapacitásuk. 

A lap szerint hazatérni vágyó betegeknek így többnyire az alternatív betegszállítók maradnak, akikhez azonban nem jutnak el a paciensek. Gyula Tibor, a Sürgősségi Feladatokat Ellátók Egyesületének elnöke szerint a mentőszolgálat diszpécsere legfeljebb csak jóindulatból közli a beteggel, hogy van más megoldás is rajtuk kívül. Az alternatív szolgáltatók ugyanakkor egyszerre több beteget szállítanak - különben nem kapnának pénzt az OEP-től - és emiatt gyakori a késés, mert össze kell gyűlnie a megfelelő számú paciensnek. 

Az OEP szerint ugyanakkor a betegszállítás kötelező, és mindenkinek el kell vinnie a beteget, ha van szabad kapacitása. Az alternatívok szerint jó megoldás lenne, ha a mentőszolgálattal közös irányítás alá kerülnének, így megoszlanának a feladatok és a betegszállítás is bekerülne a nagy rendszerbe - írja a Népszabadság.