Halálos kór terjesztését ismerte el a kanadai Vöröskereszt

Több mint húszezer ember HIV- és Hepatitisz C-vírussal való megfertőzéséért vállalta a felelősséget a kanadai Vöröskereszt. A szervezet 1983 és 1990 között forgalmazott fertőzött vérkészítményeket. Több mint háromezren vesztették életüket emiatt. A Vöröskereszt bocsánatot kért az érintettektől és másfélmillió dolláros felajánlást tett oktatási és kutatási célokra, cserébe a hatóságok ejtették a szervezet elleni vádakat.

Elismerte bűnösségét a kanadai Vöröskereszt abban, hogy 1983 és 1990 között HIV- és Hepatitisz C-vírussal fertőzött vérkészítményeket forgalmazott. Sok ezren kapták így el a halálos betegségeket, és becslések szerint legalább 3000 ember vesztette életét a fertőzött vérkészítmények miatt. Kanada történetének ez volt a legsúlyosabb egészségügyi katasztrófája.

A Vöröskereszt 5000 kanadai dollár büntetésre számíthat. A szervezetnek sikerült megegyeznie a vádlókkal, így a hat rendbeli gondatlanság miatti bűnvádi eljárást ejtették. Cserébe a felelősség elismerése mellett Pierre Duplessis, a kanadai Vöröskereszt elnöke bocsánatot is kért az áldozatoktól és családtagjaiktól. A kanadai bíróságon bemutatott videofelvételen Duplessis elismerte, hogy a szervezet egészségre ártalmas vérkészítményeket juttatott azoknak, akik megbíztak a jótékonysági intézményben.

"Mélységesen sajnáljuk, hogy a kanadai Vöröskereszt nem tett gyors intézkedéseket, hogy csökkentse a fertőzések veszélyét, és egyúttal felelősséget vállalunk azért, hogy ártalmas készítményekkel láttuk el azokat, akik ránk bízták egészségüket" - közölte az elnök.

Az adatok szerint több mint ezer ember kapta meg az AIDS-t és legalább 20 ezren lettek hepatitiszesek a Vöröskereszt által biztosított vérkészítményektől. Az áldozatok közül sokan hemofíliások voltak. Számos fertőzött jelezte, hosszú évek óta vár a felelősség elismerésére és a bocsánatkérésre.

Kanadában egy 1997-es hatósági vizsgálat már elmarasztalta a kanadai vérellátást szervező Vöröskeresztet. Ennek eredményeképpen akkor elvették a szervezettől ezt a tevékenységet, és egy kormányszervet hoztak létre a vérellátás biztosítására. A Vöröskereszt ellen emellett eljárás is indult, a nyomozást végül 2002-ben, öt év után zárták le. A szervezet hosszú évek jogi huzavonája után ismerte el a felelősséget. 

Mint közleményükben tudatták a felelősség elismerése és a bocsánatkérés mellett 750 ezer dollárral támogatják azt az alapítványt, amely vérkészítmények útján megfertőződött embereknek, illetve hozzátartozóiknak nyújt segítséget tanulmányaikhoz. Másik 750 ezer dollárból pedig olyan egészségügyi alapítványt hoznak létre, amelynek feladata lesz az egészségügyi rendszerben előforduló hibák kiküszöbölése.