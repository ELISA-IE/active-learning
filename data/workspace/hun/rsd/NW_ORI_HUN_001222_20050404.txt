Vérmérgezés a vezető kórházi halálok

Nem a daganatos megbetegedések vagy szívelégtelenségek, hanem a szepszis, azaz vérmérgezés okozza a kórházakban a legtöbb ember halálát. Májusban húsz kórházi osztályt érintő vizsgálat indul a megbetegedésről, illetve a kezelési gyakorlatról - írja a Népszabadság.

Egyes fölmérések szerint a kórházi kezelés során elszenvedett vérmérgezésben halnak meg ma a legtöbben a kórházakban - írja a Népszabadság. A fertőzés bárkinél, bárhol, akár egy körömgyulladásból is kialakulhat. Azt azonban, hogy a betegség következményei ennyire súlyosak, elsősorban a figyelmetlenség okozza: a kórházi dolgozók, orvosok gyakran későn ismerik fel a bajt, már csak akkor, amikor a folyamat megállíthatatlan. 

Májusban húsz kórházi osztályt érintő vizsgálat indul, amely nemcsak a megbetegedésről és halálozásról ad majd pontos számokat, hanem a kezelési gyakorlatot is bemutatja. Az öt érintett szakmai kollégiummal létrehozott Magyar Szepszis Fórum célja az, hogy öt éven belül negyedével csökkenjen az ilyen típusú halálozások aránya. Ehhez elsősorban a képzést és továbbképzést szorgalmazzák, azt, hogy a kórházban dolgozók felismerjék, ha baj van. 