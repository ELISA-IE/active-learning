Gond van a gabona exporttal

A kedvező időjárás következtében a kukorica mintegy 80 százalékát betakarították, az átlagtermés hektáronként 7,7 tonna volt. Gond van viszont a gabona exporttal, miután a vasúti kocsik hiánya nehezíti a szállítást, ezért áruforgalmi korlátozás is lehetséges - közölte Benedek Fülöp, a   Földművelésügyi és Vidékfejlesztési Minisztérium (FVM) közigazgatási államtitkára pénteken Budapesten sajtótájékoztatón.

A kukorica betakarítását a tárolási gondok nem veszélyeztetik - mondta Benedek Fülöp azután, hogy a betakarítási koordinációs bizottság foglalkozott a Baranya, Békés, Győr-Moson-Sopron és Tolna megyében lévő gondokkal. A bizottság jövő héten tesz a helyzet javítására intézkedéseket.

Az idén a cukorrépa rekordtermést hoz - mondta az államtitkár hozzátéve: eddig a cukorrépa vetésterületének 93 százalékán, 57 ezer hektáron takarítottak be 3,2 millió tonna termést. A cukorrépa országos termésátlaga 57 tonna hektáronként.

Benedek Fülöp a talaj-előkészítésről és a vetésről közölte: az őszi vetésű növények 1,7 millió hektáros területéből 1,6 millió hektáron elkészült a többségében jó minőségű magágy. A búza vetése meghaladja a 95 százalékot.

Július elsejétől Magyarországról 1,2 millió tonna gabonát szállítottak ki. Októberben a kiszállított mennyiség 200 ezer tonnára esett vissza az előző hónapok 300 ezer tonnájáról. A gabona kiszállításról Benedek Fülöp elmondta, hogy a vasúti kocsikkal kapcsolatos feszültségek nem oldódtak. Az Olaszországba irányuló kiszállításoknál továbbra is vagonhiány van, s bár a kocsiforduló az eddigi 40-50 napról 20-30 napra csökkent, ez még mindig sok.

Az államtitkár úgy vélte, ha a MÁV nem tud több vagont biztosítani, akkor be kell jelentenie a hivatalos áruforgalmi korlátozást. Benedek Fülöp elmondta: november 1. és november 10. között mintegy 1 millió tonna gabonát ajánlottak fel intervencióra. A felvásárlásra vonatkozó értesítéseket a jövő héten kapják meg az érintettek. Az intervenciós gabona raktározására mintegy 5 millió tonna bruttó kapacitás áll rendelkezésre: ezen belül a határozatlan időre lekötött rész 3,42 millió tonna, a határozott időre szóló kapacitás 1,14 millió tonna. Összesen 1,36 millió tonna intervenciós készletre van érvényben értékesítési tender, ebből még 1,1 millió tonna nincs lekötve