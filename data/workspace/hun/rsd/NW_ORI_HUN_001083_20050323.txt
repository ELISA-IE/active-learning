Megint elárasztják a hernyók az erdőket

Minden eddiginél nagyobb hernyóinvázióra számítanak idén a szakemberek. A gyapjaslepke hernyói április elején kelnek ki és kezdik rágcsálni a faleveleket. Az agrártárca becslése szerint 540 millió forintba kerül a védekezés idén. A legtöbb hernyó Veszprém, Somogy és Borsod-Abaúj-Zemplén megyében várható.

Már tavaly is nagy károkat okozott a gyapjaslepke korábbiakban nem tapasztalt méretű elszaporodása a hazai erdőkben és gyümölcsösökben. A hernyók 133 ezer hektárnyi erdőben rágták meg a fák lombozatát, ami négyszerese a korábbi 40 évben feljegyzett legnagyobb károsításnak.

Az előrejelzések alapján 2005-re azonban még nagyobb területen pusztítanak a hernyók, az erdőgazdálkodók és az Állami Erdészeti Szolgálat felmérése szerint 280 ezer hektár fertőződött meg a lepke petéivel, vagyis a teljes magyarországi erdőterületek 15 százaléka. 

Az agrártárca [origo]-hoz eljuttatot közleménye szerint az idei, hernyó elleni védekezés mintegy 540 millió forintba kerül. Ennek az összegnek a 75 százalékát fizetné a kormány és az érintett önkormányzatok, a többit a gazdálkodóknak kellene állni - a minisztérium javaslata szerint. Az FVM kezdeményezte az érintett tárcák, önkormányzatok és szervezetek részvételével egy tárcaközi bizottság létrehozását a hernyók miatt.

Az agrártárca szerint összesen 45 ezer hektáron kell majd védekezni. A legtöbb hernyóra Veszprém, Somogy és Borsod-Abaúj-Zemplén megyében számítanak - az FVM szakemberei.

Az Erdészeti Tudományos Intézet Erdővédelmi Osztálya által működtetett honlap szerint emellett 2005-ben még Pest, Nógrád, Heves, Tolna és Baranya megye is szenvedni fog a gyapjaslepkétől és a hernyóktól.