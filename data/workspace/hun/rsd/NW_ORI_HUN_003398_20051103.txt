Olcsóbb a magyar autó az EU átlagnál

Az új autók átlagára Magyarországon 5 százalékkal olcsóbb az uniós átlagnál, ráadásul az éves áremelkedés üteme is elmarad az unió 4,4 százalékos szintjétől. A forgalom egyébként az elmúlt egy évben 3,6 százalékkal mérséklődött, és eltolódott a nagyobb kategóriás, és a dízel autók felé.

Az új autók átlagára Magyarországon mintegy 5 százalékkal alacsonyabb az európai átlagnál - közölte az [origo]-val a PricewaterhouseCoopers és az eurocarprice.com a legfrissebb felmérésük alapján. A másfél évvel ezelőtti jelentős áremelkedést követően most újra emelkedő tendencia jelei mutatkoznak, ami 4,4 százalékos drágulást jelentett egy év alatt átlagosan az unióban. Az új modelleknek köszönhetően a legintenzívebb áremelkedés az alsó középosztályban tapasztalható.

Magyarországon egyébként az áremelkedés 2,5 százalék volt az októberrel zárult egyéves időszakban. A legerőteljesebben egyébként 7,1 százalékkal Olaszországban nőttek az árak, ugyanakkor Csehországban csupán 0,1 százalék volt a drágulás mértéke. Érdekesség még, hogy Lengyelországban a stagnáló árak mellett 32 százalékkal esett vissza a forgalom. Az unióban viszont átlagosan 0,2 százalékos forgalombővülést értek el. Ez egyébként főleg északi országoknak köszönhető, hiszen Norvégiában 13,1 százalékkal, míg Dániában 25,5 százalékkal több autót tudtak eladni. 

Magyarországon az elmúlt két évben az új autók forgalma enyhén visszaesett. A tavalyi évben a csökkenés 3,6 százalék volt, 2,4 százalékos árdrágulás mellett. A felmérés azt is kimutatta, hogy a magyar autópiacon a mini és kiskategóriás autóknál volt elsősorban érezhető a csökkenés, amit a korábban meglehetősen alacsony forgalmat produkáló nagyobb autók iránti igény növekedése ellensúlyozta. Más országok autópiacaival ellentétben azonban az egyterűek iránti kereslet nem emelkedett az elmúlt egy évben, viszont a dízelüzemű autók továbbra is egyre nagyobb piaci részesedést tudhatnak magukénak, a benzinesek rovására.

Az öt legnagyobb európai ország autópiaca meglehetősen vegyes képet mutat. Németországban és Franciaországban egyaránt 3 százalék feletti áremelkedés mellett enyhén növekedett a forgalom. Spanyolországban mind a forgalom, mind az árak erőteljesen növekedtek. Az olasz autópiac forgalma éves szinten mintegy 5 százalékot esett, a kontinens legdinamikusabb áremelkedését produkálva. Nagy-Britanniában a folytatódó forgalomcsökkenés ellenére az árak újból emelkedni kezdtek. 

Éves szinten Kelet-Európában a forgalom jelentősen visszaesett, Lengyelországban 30%-kal kevesebb autót adtak el, mint egy évvel korábban. Az új autók átlagára összességében az európai átlag alatt maradt.