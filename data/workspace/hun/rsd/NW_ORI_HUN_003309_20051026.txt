Elszámolták a tb-kasszát

Az Állami Számvevőszék szerint a társadalombiztosítási (tb) alapok jövő évi költségvetése betarthatatlan; a hiány sokszorosa lehet a tervezettnek. A számvevők megalapozatlannak tartják az egészségügyi alap költségvetését is.

Szigorú bírálatot kapott a kormányzat az Állami Számvevőszéktől. Az ÁSZ szakemberei szerint a parlamentnek benyújtott jogszabályjavaslat eleve nem számol a 2005. novemberi kiegészítő nyugdíjemelés és az elhatározott özvegyinyugdíj-emelés kiadásaival, ez önmagában veszélyezteti a nyugdíjbiztosítási alap 2006. évre tervezett egyensúlyát - írja a Népszabadság.

Sok egyéb, kockázatot és bizonytalanságot tartalmazó elemet is találtak a tb-alapok költségvetési tervezetében. Ide sorolták például, hogy a nyugdíjalap járulékbevételeit a reálisnál 1,2 százalékkal magasabbra, 1513 milliárd forintra tervezték, miközben az Országos Nyugdíj-biztosítási Főigazgatóság, saját adatai alapján, ez az összeg nem lenne több 1445 milliárd forintnál.

Bár ezt a nagyvonalú tervezést a Pénzügyminisztérium szakemberei a keresettömeg 6,4 százalékos növekedésével, a járulékszabályok változásával, illetve az eredményesebb adóbehajtással magyarázzák, az érvelést a számvevőszék nem fogadta el. Szerintük az emberek járulékköteles jövedelmei nem nőnek a törvénytervezetben jelzett arányban, a most bevezetendő új elvonásból (az egyszerűsített közteher-viselési hozzájárulásból) származó bevétel pedig még csak nem is becsülhető.

Gondok vannak az egészségügyi alapnál is

A számvevők megalapozatlannak tartják az egészségügyi alap költségvetését is. A beszedendő járulékokat szerintük - mint a nyugdíjalapnál is - nagyobbra, a kiadásokat az előre láthatónál kisebbre tervezték.

A jelentésben az ÁSZ szakemberei megjegyzik: sejtésük sincs, hogy a 2006-ra vonatkozó keretösszeget hogyan számította ki az apparátus, de tény: az 1535,8 milliárdos keret 20,7 milliárddal biztosan kevesebb a várható költésnél. A költségvetés stabilizálhatná, hogy az állam jövőre 11 százalékos közterhet fizet az eltartottak után. Ám, amíg az adóforintokból átadott összeg ebben a kasszában csökkenti, a központi költségvetésben növeli a hiányt.

Jelzik: nem sokat segít az egyensúly megteremtésében a járulékalap szélesítése. Az ÁSZ szakemberei szerint a jövedelemfüggő ellátások tovább már csak szigorú korlátozó intézkedésekkel csökkenthetők. Ám, véleményük szerint kimerültek a táppénzkiadásokat korlátozó jogi lehetőségek. A gyed - amelynek felső határa, várhatóan jövőre 83 ezer forintról 88 ezer forintra nő - szintén olyan kiadásnövelő tétel, amivel számolniuk kellett volna az előkészítőknek.