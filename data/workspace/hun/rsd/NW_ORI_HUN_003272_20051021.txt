Szabolcsba is jutott a vágóhídi hulladékból

Egy szabolcsi cég is belekeveredett a bajor húsbotrányba - jelentette be csütörtökön a kormányszóvivő. Az érintett cégnél szállítási tilalmat rendeltek el - írja a Népszabadság. Azt még mindig nem lehet tudni, hogy melyik húsfeldolgozóról van szó és azt sem, hogy a cég mennyi húskészítményt importált. 

A magyar állat-egészségügyi szolgálat azonosított egy Szabolcs-Szatmár-Bereg megyében működő üzemet, amely 2004. szeptember 25. és 2005. február 14. között vágott baromfit vásárolt abból a bajor üzemből, ahol a gyanú szerint vágóhídi hulladékot is felhasználtak az emberi fogyasztásra szánt hústermékek gyártásához. Dékány András, az agrártárca szóvivője a Népszabadságnak nyilatkozva nem zárta ki, hogy további magyar feldolgozóknak is juthatott a bajor húsból. 

A Magyarországra került hússzármazékokkal kapcsolatban a Szabolcs-Szatmár-Bereg Megyei Állat-egészségügyi és Élelmiszer-ellenőrző Állomás vizsgálódott, az ügyben érintett szabolcsi cégnél kiszállítási tilalmat rendelt el - tudta meg a Népszabadság. Kovács Ferenc, igazgatóhelyettes közölte: az EU-engedéllyel rendelkező szabolcsi húsfeldolgozó olyan húskészítményeket vett a bajor cégtől, amelyek harmadosztályú állati hulladéknak minősülnek. Ide tartoznak az emberi fogyasztásra alkalmas, de kereskedelmi okokból állati fogyasztásra javasolt termékek - ilyen például a csirkefej vagy a csirkeláb -, vagy az olyan emberi fogyasztásra szánt termékek, amelyeknek megsérül a csomagolása vagy gyártási hibásak. 

Kovács Ferenc azt mondta: ezek a készítmények az emberi egészségre nem jelentenek kockázatot. Az igazgatóhelyettes nem akarta elárulni, hogy pontosan melyik szabolcsi húsfeldolgozóról van szó és azt sem, hogy a cég mennyi húskészítményt importált.