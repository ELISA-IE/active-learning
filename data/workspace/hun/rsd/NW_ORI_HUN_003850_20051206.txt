Bush berezelt olvasóink szerint

Az [origo] szavazására érkezett válaszok szerint olvasóink többsége úgy gondolja: azért vetette fel George W. Bush amerikai elnök az iraki kivonulás lehetőségét, mert népszerűségét félti. A szavazók ötödét viszont egyáltalán nem érdekli mit mond Bush.

"Jövőre választás, esett a népszerűsége, berezelt Bush" - állítja a szavazásunkon résztvevő közel 8500 olvasónk 56 százaléka. Szerintük tehát azért vetette fel George W. Bush amerikai elnök múlt héten az iraki kivonulás lehetőségét, mert egyre zuhanó népszerűsége veszélyeztetheti a jövő évi kongresszusi választásokon a republikánusok sikerét.

Több mint 9 százalék szerint Iraknak már mindegy, az USA sem tud segíteni rajta, 5 százalék pedig azt mondta: túl véres volt a hadművelet, ezt elégelte meg az Egyesült Államok vezetése. Mindössze 5 százalék gondolta ugyanakkor azt, hogy az Egyesült Államok jó munkát végzett, teljesítette feladatát Irakban.

A válaszadók közel 22 százaléka szerint tök mindegy, hogy mit mond Bush, mert az egyáltalán nem érdekes, további 3 százalék szerint pedig az is teljesen érdektelen, hogy mi történik Irakban.