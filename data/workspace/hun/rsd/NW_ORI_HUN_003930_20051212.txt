Az államé lett az árvák öröksége

Hiába hagyott 11 milliós lakást egy gyermekvédelmi központra egy idős férfi, formai hibás végrendelete miatt az államra szállt az ingatlan - írja a Népszabadság. 

Piaci értéken 11 millió forintos lakást hagyott végrendeletben egy egykori állami gondozott a Bács-Kiskun Megyei Gyermekvédelmi Központra. A 79 évesen, 2003 májusában elhunyt Ambrus Ferenc azonban nem keltezte végakaratát és nem írta rá, hol keletkezett a dokumentum, így a gyermekvédelmi központban először nagy örömöt és megilletődést okozó örökség emiatt az állam tulajdonába került - írja a Népszabadság. 

A központ vezetője bírósághoz fordult, de hiába bizonygatták az egyedülálló idős férfi szomszédjai, is, hogy valóban az árva gyermekekre akarta hagyni lakását, alaki hibák miatt az első fokon eljáró Fővárosi Bíróság nem tekinthette érvényesnek a végakaratot. Hozzátartozó híján az eljárásba bevont magyar állam nyújtott be kérelmet a gyermekvédelmi központ keresete ellen, mivel örökös és érvényes végrendelet hiányában az állam örököl. 

Az államot képviselő Kincstári Vagyoni Igazgatóság a gyermekvédelmi központ kérelmének elutasítását és a perköltség vele megfizettetését kérte a bíróságtól, mivel a törvények nem engedik a méltányosság gyakorlását, még akkor sem, ha emiatt az állam által eltartottak nem jutnak az örökséghez. A kecskeméti gyermekvédelmi központ fellebbezést nyújtott be az elsőfokú ítélet ellen - derül ki a Népszabadság írásából. 