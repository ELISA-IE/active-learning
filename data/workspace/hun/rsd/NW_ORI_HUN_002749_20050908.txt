Bűzt és legyeket hoz a mérgező víz New Orleansba

Bár eddig összesen 83 halottat találtak meg New Orleansban, a hatóságok 25 ezer hullazsákot rendeltek. A szinte teljesen megsemmisült városban mérgező a víz, már nem csak az ivástól, hanem az árral való puszta érintkezéstől is súlyos betegségeket lehet kapni. A mérgező víznek eddig három halálos áldozata van - írja a Guardian. Mindent átható bűz, legyek és a szemetet csipegető madarak lepték el New Orleanst másfél héttel a Katrina hurrikán tombolása után.

25 ezer hullazsák érkezett a hurrikán által elpusztított New Orleansban. A hivatalos adatok szerint ugyan eddig összesen 83 halottat találtak a városban, a polgármester szerint több tízezer ember lehetett a hurrikán áldozata. 

A megengedettnél tízszer több mérgező anyagot tartalmaz a New Orleanst elárasztó víz. Szakértők szerint a víz nem csak a városban rekedt túlélőkre, de a mentőcsapatok tagjaira is komoly veszélyt jelent. A várost elöntő vízben nagyon magas a különböző baktériumok koncentrációja. Eddig legalább három ember vesztette életét baktériumfertőzés miatt. A vízben ólom nyomait is megtalálták, a város számos pontjáról jelentettek gázszivárgást - írja a Guardian.

A város levegője egészségtelen, a mentőcsapatok tagjai maszkot viselnek, hogy megóvják magukat a bűztől. Elszaporodtak a legyek és a szemetet csipegető madarak.

Egészségügyi szakemberek arra figyelmeztetik a New Orleansban élőket, hogy nem csak az ivóvíz fertőzhet, hanem érintéssel is el lehet kapni bizonyos megbetegedéseket. Az első tesztek eredményei is szerepet játszottak abban, hogy szerdán a hatóságok elrendelték a várs erőszakos kiürítését: aki nem hajlandó önként elhagyni víz alatt álló otthonát, azt fegyveresek kényszerítik a távozásra.

A város vezetői azt ígérik, hogy amilyen gyorsan csak lehet helyreállítják az áramszolgáltatást és a vezetékes vízellátást, hogy a lakosság minél előbb visszatérhessen a Katrina hurrikán által elpusztított városba. A Guardian szerint a város most leginkább egy katonaság által megszállt háborús övezetre emlékeztet. Több mint 20 ezer fegyveres állomásozik New Orleansban, akik igyekszenek visszaszorítani a fosztogatókat és mindenkit próbálnak rávenni, hogy hagyja el a várost. Az erőszakos kiürítés hétvégén indul és a katonaság, illetve a nemzeti gárda azt ígéri, nem lesz irgalom.