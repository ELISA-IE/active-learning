Halálos agyhártyagyulladást kapott egy orvos

A makói kórház egyik orvosát szivacsos agyhártyagyulladással kezelik a szegedi klinikán. A betegség nem gyógyítható. Magyarországon évente 10-15 esetet regisztrálnak.

Szivacsos agysorvadás gyanújával kezelnek egy orvost a Szegedi Tudományegyetem klinikáján. Az MTI úgy tudja, hogy a makói kórház egyik orvosáról van szó. Az [origo]-nak a beteg személyiségi jogaira hivatkozva sem a szegedi klinikán, sem a makói kórházban nem kívántak nyilatkozni az esettel kapcsolatban.

Az orvos több mint két hete fekszik az osztályon a Creutzfeldt-Jakob-kór tüneteivel, ami a szivacsos agyhártyagyulladás emberi variánsa. A betegség nem gyógyítható, de emberről emberre nem terjed. A kór kialakulásáért felelősnek tartott fertőző fehérjéket a szarvasmarhák is hordozhatják. A betegség eredete az esetek többségében nehezen követhető vissza, mert a lappangási idő öttől akár húsz évig is terjedhet.

Magyarországon évente 10-15 esetet regisztrálnak, ezek azonban egymástól elszigetelten jelentkeznek. Csongrád megyében idén ez a második ilyen eset.