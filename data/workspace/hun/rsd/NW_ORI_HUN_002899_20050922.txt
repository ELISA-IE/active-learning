Pénzért használhatnák székházaikat a pártok

Meglepte a pártokat Bőhm András (SZDSZ) és Molnár Gyula (MSZP) friss törvényjavaslata, amely szerint a pártszékházakért vagy bérleti díjat kellene fizetni ezután, vagy meg kellene vásárolni. A parlamenti pártok ugyanis eddig ingyen használták az állami tulajdonú épületeket.

Most még ingyen használhatnak ingatlanokat a parlamenti frakcióval rendelkező pártok a 2000-ben hatályba lépett törvény szerint: minden párt legfeljebb ötezer négyzetméter alapterületű irodai célú ingatlant kap a Kincstári Vagyoni Igazgatóságtól (KVI). Bőhm András SZDSZ-es és Molnár Gyula MSZP-s képviselő legújabb, kedden benyújtott javaslata azonban azt írná elő, hogy a pártok bérleti díjat fizessenek az általuk használt ingatlanokért, vagy a hatályba lépés utáni hatvan napon belül jelentsék be: megvásárolják az épületeket. Ez esetben részletre is fizethetnének 15 éven át. Az árat és a bérleti díjat is a helyi piaci érték alapján állapítaná mag a KVI.

A pártokat többnyire váratlanul érte a két képviselő önálló módosító javaslata. Horn Gábor, az SZDSZ szóvivője az [origo]-nak elmondta: csak a sajtóból értesült a javaslatról. Az SZDSZ-től hivatalos álláspontra a hétfői frakcióülés után lehet számítani - közölte. Nyakó István, az MSZP szóvivője elmondta: a szocialista párt meg fogja vizsgálni, mennyiben teszi átláthatóbbá és igazságosabbá a pártok gazdálkodását a javaslat, és ennek függvényében döntik el: támogatják-e majd. Nyakó úgy vélte, egy ilyen költségtöbblet nem jelentene különleges megterhelést a szocialistáknak. Ezt csak a sajtóinformációk ismeretében mondta a szóvivő, bár információink szerint volt előzetes egyeztetés az MSZP és a javaslattevő képviselők között.

Megkérdeztük Révész Máriuszt, a Fidesz szóvivőjét is, aki annyit mondott: a Fidesz egyelőre vizsgálja a kérdést, még nincs hivatalos álláspont székház-ügyben. Kérdésünkre, hogy mennire terhelné meg a bérleti díj vagy székház-vásárlás a Fidesz büdzséjét, azt mondta: "Minden önkormányzati ingatlanért jelenleg is fizetünk. Az államtól nem nagyon bérelünk ingatlanokat."

Pettkó András (MDF) szerint nem nagyon időszerű most ez a javaslat. A pártok ingyenes ingatlan-használata természetes a demokráciákban - mondta az [origo]-nak. Mivel a pártok költségvetésének nagy része állami támogatásból származik, ha a pártok fizetnének a székházakért, az állam gyakorlatilag saját magától kapná vissza a pénzt" - tette hozzá. Korábban ehhez hasonlóan vélekedett a fideszes Répássy Róbert is. Az MDF még nem döntött, támogatja-e a javaslatot a parlamentben - tájékoztatott Pettkó.

A szocialisták székháza a Köztársaság tér 26. szám alatt van, a Fidesz a közelmúltban a Szentkirályi utcába költözött a Lendvayból. Az SZDSZ a Gizella utca 36-ban székel, az MDF pedig a Szilágyi Erzsébet fasor 73-ban.