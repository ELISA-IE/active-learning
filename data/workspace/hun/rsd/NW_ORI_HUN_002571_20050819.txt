Bajban a strandok

A hűvös, őszies időjárás miatt százmilliós bevételkiesést szenvedtek el az aquaparkok és a strandok. A meteorológusok által szeptember elejére jósolt jó idő csak enyhíteni tudja a rossz idő miatti károkat.

"Emberemlékezet óta nem volt ilyen rossz idő a Balaton-parton" - mondta Tóth Béla, a Balatontourist marketingigazgatója. Amikor jó idő volt, minden rekordot megdöntött a látogatottság, de a többnapos esőzések lehűtötték a vizet, és ez elriasztotta a hazai turistákat. Ezért komoly veszteségeket könyveltek el a főleg magyar vendégeket váró strandok és vendéglátóhelyek. Ezeken a helyeken már szezonban gyakorivá vált a személyzet leépítése - értesült a Napi Gazdaság.

A Pápai Várkertfürdőben sem sikerült túlszárnyalni a tavalyi év forgalmát. A fürdőben pozitívumként értékelték, hogy vonzáskörzetük ötvenről százötven-kétszáz kilométerre nőtt: gyakoriak a soproni, a budapesti és a miskolci vendégek is.

Mezőkövesden a szokásos háromezer ember helyett átlagosan ezren fordultak meg a strand területén egy átlagos július-augusztusi hétköznapon. Itt főleg a hazai vendégek számában mutatkozott jelentős visszaesés, a német, lengyel és szlovák vendégek számára nem lehetett panasz.

A kedvezőtlen nyári időjárás az aquaparkok forgalmát is visszavetette. Mogyoródon, az Aquarénában eddig az egész évre tervezett vendégszám hatvan százaléka jött össze, ez százmilliós bevételkiesést okozott. Hajdúszoboszlón, az Aquaparkban tavaly óta jelentősen, 3600 forintról 2000 forintra csökkent a napijegy, mégis jelentősen csökkent a vendégszám. A bevételkiesésről pontos adatokat nem tudtak mondani, mivel a Hajdúszoboszlói Gyógyfürdő Rt. a más üzletágakkal együtt kezeli a csúszdaparkot, de tavalyhoz képest három százalékos bevételcsökkenéssel számolnak - mondta Kircsi Lajos, a cég gazdasági igazgatója.