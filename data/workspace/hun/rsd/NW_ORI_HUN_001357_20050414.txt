Közép-európai szolgáltatók miatt háborog Berlin

Egyeztetne a német kormány azon közép európai munkások kapcsán akik a szolgáltatások szabad áramlásának EU-s elvével élnek vissza - írja a Világgazdaság. A Németországban letelepedő magyar és lengyel munkaerő egy része ugyanis bár a hatóságok felé vállalkozóként jelentkezik be, valójában alkalmazott.

Egyeztetéseket tervez Németország a szolgáltatások szabad áramlásával kapcsolatos visszaélések miatt a magyar és a lengyel kormánnyal. Németországban olyan lengyel és magyar munkások jelentek meg, akik az Uniós elvet kihasználva vállalkozónak adják ki magukat, de valójában alkalmazottként dolgoznak.

A Világgazdaság értesülései szerint Budapest és Berlin között már le is zajlott az egyeztetés. A magyar fél a német kormány értésére adta, hogy semmi esetre sem vizsgálják fölül az EU csatlakozási szerződést. Magyarország kész együttműködni a bűncselekmények felderítésében, de nem hajlandó hozzányúlni a vállalkozók szabad letelepedési szabadságához.

Budapest szeretné elkerülni azt a boszorkányüldözést, amelyet a német hatóságok tavaly húsz magyar cég ellen folytattak. A német hatóságok azt akarták tudni, hogy végeznek-e a cégek magyarországi tevékenységet, vagy pusztán a német munkaügyi törvények kijátszására hozták létre őket.

Szakértők szerint Berlin egyeztetési szándéka mögött belpolitikai szándékok rejlenek. Németországban 5,2 millió munkanélkülit tartanak nyilván, az ő helyzetüket valószínűleg nem oldaná meg, ha a német hatóságok látványosan elfognának néhány lengyel vagy magyar illegálisan dolgozó padlóburkolót.