Rejtélyes rákos megbetegedések Somogyban

Megdöbbentően nagy a rákos megbetegedések és halálesetek száma két Dráva menti településen, Csurgón és Bélaváron. Az okokat csak találgatni tudják: a szakszerűtlenül használt permet, az egészségtelen életmód, valamilyen sugárzás vagy a genetika. Különösen furcsa, hogy a falvakban sok olyan ember kapott tüdő- és gégerákot, aki soha életében nem dohányozott. Még egyetlen alapos vizsgálat sem volt az ügyben a településeken.

Megdöbbentően nagy a rákos megbetegedések és halálesetek száma két Dráva menti településen, Csurgón és Bélaváron. A településeken az elmúlt 7-8 év alatt tizenöten haltak meg rákban, miközben a környező falvakban csupán egy-két hasonló eset történt.

Bihariné Asbóth Emőke, Csurgó polgármestere az [origo]-nak elmondta, hogy a legnagyobb baj, az, hogy még nem volt egyetlen alapos vizsgálat sem az ügyben a településen. Remélhetőleg egy orvoscsoport hamarosan végez néhány mérést Csurgón. A polgármesteri hivatal épületében már végeztek sugármérést, mert három munkatársuk is rákos lett, és felraktak néhány védőlapot is. "De egyáltalán nem biztos, hogy csak a sugárzás volt az ok" - mondta Bihariné Asbóth Emőke. 

A polgármester azt is valószínűnek tartja, hogy azért van több rákos beteg Csurgón, mert itt alaposak a szűrőviszgálatok. Vagyis más településeken is lehet ennyi beteg, csak éppen nem tudnak róla. "Mégsem tudok megnyugodni. Az is elképzelhető, hogy a szakszerűtlenül használt permet vagy az egészségtelen életmód az ok" - tette hozzá. A polgármester azt is nyugtalanítónak tartja, hogy Csurgón sok az olyan tüdő- és gégerákos beteg, aki soha életében nem dohányzott.

Dr. Bojcsev Sztojan háziorvos, aki három éve látja el Bélavár, Vízvár és Heresznye betegeit, Bélavárról 5-6 daganatos esetre emlékszik, míg a nagyobb szomszéd faluban csak két esettel találkozott. A háziorvosnak az utóbbi három évben tűnt fel, hogy magasabb a rákos betegek száma Bélaváron, de az okokat csak találgatni tudja. "Bánya nincs a közelben, nem hinném, hogy van valamilyen sugárzás." Bojcsev Sztojan szerint a betegségeket okozhatja a helyiek rossz higiénés állapota vagy a genetika. "Van olyan család, ahol hárman is megbetegedtek. Ennek valószínűleg genetikai oka van" - fogalmazott. Ugyanakkor ő is azt tartaná a legjobb megoldásnak, ha végre végeznének egy alapos kutatást az érintett településeken.