Trükkösen kaphat megint 20 milliót a BKV-vezér

Akárcsak tavaly, idén is 20 millió forintos prémiumra számíthat Aba Botond - írja a Népszabadság. A BKV vezérigazgatóját járatritkítások miatt tavasszal ugyan 20 százalékos prémiummegvonással büntették, de ezt úgy kerülik ki, hogy a tavalyinál 20 százalékkal több prémiumot javasolnak neki. A lap szerint a jutalmat még nem hagyta jóvá a városháza tulajdonosi bizottsága.

Egyelőre - szavazategyenlőség miatt - nem hagyták jóvá Aba Botond a BKV-vezérigazgatójának prémiumát. Az erről szóló javaslatról a városháza tulajdonosi bizottsága szavazott kedden. Az ülést az elnök, Somlyódi Csaba (MSZP) félbeszakította, miután az ellenzékiek elutasították, hogy a prémiumfeladatokat zárt ülésen hagyják jóvá. A prémiumfeltételekről jövő heti ülésén tárgyal újra a bizottság.

A lap szerint Aba Botond idei munkáját húszmilliós prémiummal jutalmaznák, ha teljesítené az egyelőre még jóvá nem hagyott feltételeket. A havonta 670 ezer forintot kereső vezérigazgató ezzel az előző években is megszokott pluszpénzhez juthat, jóllehet trükkösen. A tavasszal, a főváros engedélye nélkül végrehajtott BKV-járatritkítás miatt ugyanis 20 százalékos prémiummegvonással büntették. Idénre ezért 24 millió forintos prémiumot kaphat, és ebből vonnák le a büntetést - írja a Népszabadság. 