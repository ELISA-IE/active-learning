Beperlik a megközelíthetetlen rendelőket

Ötven olyan középületről érkezett panasz a mozgáskorlátozottak szervezeteit tömörítő egyesülethez, melyet lehetetlen kerekesszékkel megközelíteni. Néhány ilyen intézmény ellen hamarosan pert indítanak. A panaszok többsége rendelők, kórházak, bíróságok ellen érkezett. 

A mai napig küldhették el panaszaikat a különböző tagszervezetek a Mozgáskorlátozottak Egyesületeinek Országos Szövetségéhez (MEOSZ) a megközelíthetetlen közintézményekről. A beérkezett körülbelül ötven javaslat közül néhányat választ ki az egyesület, és ellenük pert indít. A panaszok többsége rendelők, kórházak, bíróságok és okmányirodák ellen érkezett. Az egyesület olyan intézményeket választ majd ki, melyekkel kapcsolatban konkrét eseteket tudnak említeni a mozgáskorlátozottak, hogy milyen okból és mikor szerettek volna bejutni - mondta az [origo]-nak a MEOSZ elnöke, Hegedűs Lajos. 

A jelenleg érvényben lévő esélyegyenlőségi jogszabály 2005. január elsejétől tette kötelezővé a közintézmények átalakítását úgy, hogy a mozgáskorlátozottak számára is megközelíthetőek legyenek. Az átalakításhoz azonban a legtöbb intézménynél nem volt elég pénz, ezért valószínűleg ezt a határidőt négy évvel meghosszabbítják. Egy tavalyi reprezentatív felmérés szerint országosan 20 százalék alatt van az akadálymentes középületek száma, a fővárosban ennél valamivel jobb az arány. Az egészségügyi intézményeknél a legnagyobb a lemaradás, a háziorvosi rendelőknek körülbelül a 20 százaléka felel meg a követelményeknek.  Az új építésű vagy felújított közintézmények - 1998 óta - csak úgy épülhetnek meg, hogy a mozgáskorlátozottak számára is elérhetőek legyenek, az építési rendeletet azonban sokan figyelmen kívül hagyják. A már meglévő, de nem akadálymentes középületek tulajdonosai pedig 2005-ig kaptak időt arra, hogy gondoskodjanak az átalakításokról. Egyes felmérések szerint azonban ehhez körülbelül 60 évre lenne szükség.