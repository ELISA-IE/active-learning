Olajat talált Kazahsztánban a Mol

Sikerre vezettek a Mol kazahsztáni olajmezőjén végzett próbafúrások. A kutatók 5800 méter mélyen a sóréteg alatt földgázt és olajat találtak. A minták alapján ráadásul a nyersanyag minősége kitűnő, az olaj gyakorlatilag kénmentes, és a földgáz sem tartalmaz kénhidrogént - írja a Napi Gazdaság.

A 2400 négyzetkilométer területű, Észak-Kazahsztánban, a Karacsaganak óriás gáz- és kondenzátummező szomszédságában elhelyezkedő Fedorovszkoje blokkban a Mol vezetésével történik a szénhidrogének utáni kutatás. A kitermelés megkezdéséig további próbafúrásokra, illetve kiegészítő szeizmikus geofizikai műveletekre van még szükség. A kutatófázis befejezése a korábbi tervek szerint 2008 májusára várható.

A Fedorovszkoje blokkban jelenleg 27,5 százalékos részesedéssel rendelkezik a Mol; a cég kazahsztáni befektetése eddig valamivel kevesebb mint 40 millió dollárba került. A mezőben további két cég rendelkezik még részesedéssel, a 22,5 százalékos tulajdonrésszel bíró Sinopec-leányvállalat, a First International Oil Corporation és a 50 százalékos tulajdonos Exploration Venture Limited.Készült 2002-ben egy számszerű becslés is a mező feltételezett szénhidrogénkészleteiről, az akkor sikertelen vételi kísérlettel fellépő Rosznyeftynél. E szerint az ezt a területet is magában foglaló, ám ennél kicsivel nagyobb blokk (3200 négyzetkilométer) mintegy 200 millió tonna kőolajat és 400 milliárd köbméter gázt rejthet. Összehasonlításul: a tavalyi hazai kőolaj-kitermelés 1,08 millió tonna volt, az idei ennél valamivel kevesebb lesz.