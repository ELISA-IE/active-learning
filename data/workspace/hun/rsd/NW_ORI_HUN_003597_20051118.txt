Csak bámul a levegőbe az utolsó pakisztáni túlélő

November 5-én, 27 nappal a pusztító földrengés után bukkantak egy túlélőre Pakisztánban. A férfi minden bizonnyal a földrengés utolsó túlélője - írja a Times. A 20 éves Khalid Huszeinre eszméletlen állapotban, magzati pózba kuporodva találtak rá családja gazdaságának romjai alatt - véletlenül. Lábtörésen kívül más fizikai sérülést nem szenvedett, ám az orvosok szerint mentális sérülés érte: csak bámul maga elé, és kezével ásó mozdulatokat végez.

Majdnem biztos, hogy Khalid Huszein az utolsó ember, akit élve emeltek ki a romok alól az október 8-i pakisztáni földrengést követően - írja a brit Times. A 20 éves férfit november 5-én találták meg családja gazdaságának egyik épülete alatt, a távoli Dzshelum-völgyben fekvő Pahlban. Az állapotáról szóló orvosi jelentés szerint: "27 nappal azt követően találták meg, hogy ráomlott a háza. Sípcsontja törött. Pszichózis."

A férfi azóta nem szólt egy szót sem, hogy kihúzták a romok alól, nyáladzva bámul a semmibe, miközben pokrócát kapargatja - mintha körmeivel ásna kórházi ágyán Muzaffarabadban, Kasmír pakisztáni ellenőrzés alatt lévő részén - írja róla a brit lap. Azt még feltehetően nem fogta fel, hogy anyja, fivére és négy lánytestvére, mind meghaltak a pusztító földrengésben. A 12 másodpercig tartó földmozgások következtében sok tonna szikla és föld borította be a kis falut, megölve 250-et a 600 lakosból. Pakisztánban összesen 87 ezer halálos áldozata volt a földrengésnek.

Khalid apja, Muzzafar elmondása szerint - aki éppen úton volt egy távolabbi farmra a rengések idején - hiába szaladt haza, három fián kívül senki mást nem talált életben, és 12 napba telt, mire kiásták az utolsó, elhunyt családtagját is. Khálidról már azt hitte, soha nem talál rá, amikor a romok eltakarítása közben - november 5-én - megtalálták az eszméletlen állapotban, magzati pózban fekvő fiút, akit azonban - jármű nélkül - egészen november 11-ig nem tudtak kórházba juttatni. 

Kezelőorvosa szerint nem lehetetlen ugyan, hogy egy férfi ilyen sokáig életben maradjon étel és ital nélkül, de szinte csodával határos. Egyelőre csonttöréssel kezelik, mentális gyógyításához még nem kezdtek hozzá. A Times szerint apja hiába szorongatja a kezét, a közel egy hónapig élve eltemetett fiú csak néz maga elé, és ásni próbál körmeivel.