Újabb kétórás sztrájk várható Ferihegyen

Csütörtök délutánra újabb, két órás sztrájkot helyezett kilátásba két szakszervezet Ferihegyen. Az új vezetés arra kérte a szakszervezeteket, hogy vonják vissza a sztrájkfenyegetést, amíg tartanak a tárgyalások, amelyeket csütörtök délelőtt tovább folytatnak. Ezt azonban a szakszervezetek képviselői visszautasították.

Az RMGSZ-FORTISZ által alakított sztrájkbizottság közölte, hogy csak akkor áll el a munkabeszüntetéstől, ha 2006-ra megvalósul a 12 százalékos béremelés, és ha megfelelő továbbfoglalkoztatási garanciát kapnak. Garanciát kértek továbbá a kiszervezendő egységek megtartására is. 

A Budapest Airport vezetése 4,5 százalékos béremelést javasolt és azt kérte a szakszervezetektől, napolják el a tárgyalásokat január közepére, hogy az új vezetés érdemben és felelősen tudjon tárgyalni e fontos kérdésekről. A tárgyalásokon a BAA szakértője is részt vett. 

A munkáltató közleménye szerint az érdekképviseletek nem adtak elég időt az új vezetésnek. "Nem a dolgozók érdekét szolgálja az, hogy esélyt sem adtak az új vezetésnek elképzeléseik felvázolására" - mondta Somogyi-Tóth Gábor, a Budapest Airport Rt forgalmi vezérigazgató-helyettese. 

Holnap 10-kor folytatják a tárgyalásokat, abban a reményben, hogy megállapodásra tudunk jutni. A menedzsment arra kérte a szakszervezeteket, hogy vonják vissza a sztrájkfenyegetést, amíg tartanak a tárgyalások - ezt azonban a szakszervezetek képviselői visszautasították.

A Budapest Airport vezetése mindent megtesz annak érdekében, hogy működjön a repülőtér - áll a BA közleményében. "Arra kértünk minden dolgozót, hogy ne szüntesse be a munkát. Hogy gondoljanak az utasokra is a karácsonyi ünnepek előtt." - tette hozzá Somogyi-Tóth.