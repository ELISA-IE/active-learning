Nem tudatos a magyarok gyermektelensége

A középfokú végzettséggel rendelkezők gyakran kevesebb gyereket vállalnak, mint amennyit szeretnének. Az alacsonyan iskolázottak körében viszont sokkal több gyerek születik, mint amennyit terveztek - írja a Népszabdság szakemberekre hivatkozva.

A tervezettnél sokkal kevesebb gyerek születik a középfokú, főleg a szakmunkás végzettségűek körében. Ennek oka szakemberek szerint a munkalehetőség és a biztonság hiánya - írja a Népszabadság. Ugyanakkor azok, akik csak a nyolc általánost végezték el, sokszor a tervezettnél jóval több gyermeket vállalnak - írja a lap demográfusokra, kutatókra hivatkozva.

A szakemberek szerint tudatos gyermektelenség még nincs Magyarországon, vagyis nem az értékrend változása miatt születik kevesebb gyerek, hanem főként "az anyagi körülmények befolyásolják a családtervezést és a házasságkötéseket".

A lap által megszólaltatott szakértők szerint az egyre rosszabb népesedési mutatókat többek között a bevándorlással, a legrosszabb helyzetűek integrálásával lehetne javítani. A szakértők véleményt mondtak a kidolgozás alattálló új népesedéspolitikai koncepcióról is. Szerintük a tervezet főleg a már megszületett gyermekeket állítja a középpontba a további születések ösztönzése helyett.