Betiltanák a bébitápszerek reklámozását

A Szoptatásért Magyar Egyesület kiterjesztené az anyatej-helyettesítő készítmények reklámozásának tilalmát azokra a tápszerekre, tejpépekre és cumikra is, amelyeket a hat hónaposnál fiatalabb babáknak gyártanak. Az egyesület szerint több anya szoptatná a gyermekét, ha nem tévesztenék meg őket a reklámok, az egyik tápszercég vezetője azonban úgy gondolja: a szoptatni nem tudó anyák számára az ilyen termékek alkalmazása még mindig jobb, mint a tehéntej.

"Az Egészségügyi Világszervezet és a hazai Gyermekgyógyászati Szakmai Kollégium álláspontja szerint hat hónapos korig kizárólagos anyatejes táplálás javasolt. Meglehetősen furcsa, hogy a bébiételeket ennek ellenére négy hónapos kortól ajánlja a gyártó" - mondta az [origo]-nak Ungváry Renáta, a Szoptatásért Magyar Egyesület elnöke. Az egyesület Üvegbe zárva címmel tanulmánykötetben hozta nyilvánosságra a tápszerpiaccal kapcsolatos felmérésének eredményeit. A tanulmányból kiderül: körülbelül az anyák húsz százaléka dönt reklámok hatására egy bizonyos tápszer mellett, illetve reklámok és megtévesztő feliratok hatására ad gyermekének hat hónapos kornál előbb tejpépet, üveges bébiételt, teát.

A szoptatás bizonyítottan csökkenti számos megbetegedés kockázatát, az anyatejen nevelkedett gyermekek körében ritkábbak például az allergiás megbetegedések, a felnőttkori túlsúly, a szív-és érrendszeri betegségek, valamint az I-es típusú diabétesz. Az anyatejet helyettesítő készítmény a WHO definíciója szerint olyan élelmiszer, amelyről bármilyen módon azt állítják, hogy alkalmas az anyatej teljes vagy részleges helyettesítésére - akár valóban megfelel ennek a célnak, akár nem. Ezeket a termékeket tilos a nagyközönség számára reklámozni vagy bármilyen egyéb formában népszerűsíteni - mondja ki az Egészségügyi Világszervezet ajánlása, az anyatejet helyettesítő anyagok nemzetközi kódexe. A jelenleg hatályos magyar törvényekben is él ez a tiltás, de az ajánlás több pontját még nem ültettük át.

24 olyan ország van, ahol a WHO-kódexnek megfelelően a reklámozási tilalom már a cumikra, a cumisüvegekre és a hat hónapos kornál korábbra ajánlott bébiételekre, tejpépekre és teákra is vonatkozik. A Szoptatásért Magyar Egyesület azt szeretné, ha Magyarországon is így lenne, ezért benyújtotta erre vonatkozó javaslatát az Egészségügyi Minisztériumnak. Az anyatej-helyettesítő és anyatej-kiegészítő tápszerekről szóló rendelet már most is szűkre szabja a lehetőségeket - tudtuk meg dr. Markovich Rékától, a Magyar Reklámszövetség jogi előadójától. A tápszer címkéjének nem szabad eltántorítania az anyát a szoptatástól, a "humanizált", "maternalizált" vagy hasonló fogalmak használata tilos. A címkén nem lehet sem csecsemő ábrája, sem más olyan kép vagy szöveg, amely ideálisként tüntetné fel a terméket. 

Ungváry Renáta elmondta: nem tartanak attól, hogy a minisztérium nem reagál a javaslatukra, hiszen a tárca által létrehozott Szoptatást Támogató Bizottságban külön munkacsoport foglalkozik a WHO-kódex hazai törvényerőre emelkedésének lehetőségeivel, ráadásul a reklámozás tiltása jelentősen csökkentené az egészségbiztosító és a családok kiadásait, és a csecsemők is sokkal jobban járnának.

Az egyesület több olyan tápszergyártó cégről tud, amelyek már a kórházi ajándékcsomagban termékmintát adnak az édesanyának, sőt az is előfordult, hogy cumit, cumisüveg-reklámot, teamintát tartalmazott a csomag. "Vagy közvetlenül a család címére küldik a termékmintát tartalmazó csomagot, vagy, ami még rosszabb és még etikátlanabb, az egészségügyi dolgozót, főként a gyermekorvost látják el ezekkel a mintákkal, aki azután továbbadja a szülőknek. Ebben az esetben orvosi tekintélyével, szaktudásával legitimálja az átnyújtott ajándékot, tehát lényegében arra vállalkozik, hogy ingyenreklámot biztosít a termék gyártójának" - magyarázta Ungváry.

Katona Beatrix, a Numil Tápszer-kereskedelmi Kft. igazgatója elmondta: a tápszergyártók kiállnak amellett, hogy ha az anyák tudnak szoptatni, anyatejet kell adniuk a babáknak, és ezt többnyire be is tartják. Ha azonban valamiért nem tudnak szoptatni, a mesterséges készítményeket előnyben kell részesíteni a tehéntejjel szemben. Magyarországon ugyanis szerinte sok anya tájékozatlanságból vagy pénzhiányból fakadóan hat hónapos kortól tehéntejet kezd adni gyermekének, ami egyéves kor alatt káros lehet - mondta Katona.

A WHO kódexével kapcsolatban az igazgató azt mondta: a hozzátáplálás elkezdésének ideje körül még folyik a vita. A világszervezet kódexében az anyatej-helyettesítő készítmények reklámozását főként azért tiltja, mert a reklámok a világ elmaradott részein valóban sok gondot okoztak. Az anyák korán abbahagyták az anyatejes táplálást a reklámok hatására, de mivel tápszerre nem volt pénzük, ehelyett a tehéntejre tértek át - magyarázta Katona Beatrix.