Veszélyben az iszappakolás-kezelések

Alig másfél hónap múlva leállhatnak a gyógyiszapos kezelések a főváros összes fürdőjében- írja a Népszabadság. A gyógyhatású iszapot ugyanis egy jogi procedúra miatt nem termelheti ki a Budapest Gyógyfürdői és Hévizei Rt.

A Budapest Gyógyfürdői és Hévizei (BGYH) Rt., a Szolnok megyei Kolopfürdőről szerzi be a gyógykezelésekhez használt jótékony hatású iszapot. Ehhez hasonló szervetlen gyógyító anyag Magyarországon másutt nem található. Az iszaplelőhelyen egészen a közelmúltig zavartalanul termelhette ki az anyagot a BGYH Rt - írja a Népszabadság. 

Amióta azonban egy magáncég kutatási kérelmet nyújtott be tavaly a Szolnok megyei Bányakapitányságnak a kolopfürdői iszaplelőhelyre és a kapitányság ezt elutasította, a gyógyfürdős cég sem folytathatja tevékenységét. A bányakapitányság ugyanis felszólította az rt.-t, hogy állítsa le a kitermelést, mivel az 1993 óta hatályos bányászati törvény értelmében új engedélyt kellett volna kérnie. A cég azonban egy régebbi egészségügyi minisztériumi engedély alapján végezte a munkát, és nem feltételezték, hogy évtizedek után, újra engedélyt kell kérniük - mondta a lapnak a BGYH Rt. anyaggazdálkodási osztályvezetője, Bódy Zsuzsanna. 

Végül azonban pótolták a mulasztást, ám a bányakapitányság addig nem akarja befogadni a papírokat, amíg az említett magáncég ügye folyamatban van. Az ugyanis bíróságon támadta meg kérelmének elutasítását. 

A fürdővállalatnak már csak néhány ezer kilónyi kitermelt gyógyiszapja, ami legfeljebb február végéig elég. Ha a részvénytársaság addig nem kezdheti újra a bányászatot, az évszázada folyó kezelések bizonytalan időre leállhatnak. Ez körülbelül 3500 gyógyulni vágyót érint. 

Hasonló gyógyiszap Magyarországon nincs máshol, a hévízi ugyanis nem szervetlen, hanem szerves és annak a kitermelése is veszélyben van egy lakópark építésem miatt - írja a Népszabadság. 