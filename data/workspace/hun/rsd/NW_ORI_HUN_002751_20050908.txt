Fölösleges adatok miatt várhatunk többet a patikában

Az Országos Egészségbiztosítási Pénztár azt szeretné, ha a jövőben az eddiginél több adat kerülne a gyógyszertárak számítógépeibe. A tervek szerint ezentúl bekérik például a gyógyszert kiváltók életkorát, a receptfelírás dátumát. A patikusok szerint a javaslatnak semmi értelme, az új adatok részben fölöslegesek, részben kiderülnek máshonnan is. A gyógyszertárak attól félnek, az új adatok rögzítése még tovább növeli a gyógyszertárakban kígyózó sorokat.

"Feleslegesnek tartom, óriási munka, sokan már most se bírják kivárni, hogy kiadjuk a gyógyszert". "Nagyon sok adminisztrációs munka fölöslegesen" - mondták az [origo] által megkérdezett fővárosi patikák gyógyszerészei annak kapcsán, hogy az Országos Egészségbiztosítási Pénztár (OEP) azt tervezi, a jövőben az eddigieknél több adatot kér majd a gyógyszertáraktól. Ez a patikusok szerint növeli a gyógyszerkiadás adminisztrációs terheit és ezzel együtt a sorban állást.

Jelenleg a patikákban a kiváltott gyógyszer neve és mennyisége mellett három adatot kellett feltüntetni: a beteg TAJ-számát, a receptet felíró orvos vonalkódját és a közgyógy igazolvány számát. Ezentúl négy új adatra is szükség lesz. Be kell vinni a rendszerbe a beteg életkorát, a vényfelírás dátumát (amit az orvos tüntet fel), a felírt gyógyszerrel helyettesített készítmény nevét és az orvos pecsétszámát - mondta az [origo]-nak Sándor Csaba, a Magyar Gyógyszerész Kamara (MGYK) szakértője. Sándor szerint ezek az adatok vagy nélkülözhetők vagy egyéb információkból kiderülnek, így teljesen fölösleges adminisztrációs terhet ró a patikusokra ezek rögzítése.

Sándor szerint azért is visszás az adminisztrációs terhek növelése, mert a gyógyszerészek vénykezelési díját 1991 óta nem emelték, 2 forint plusz áfáért adminisztrálnak a gyógyszertárakban. Ráadásul - mondta Sándor - az adatrögzítés teszi ki a gyógyszertári munka háromnegyedét. Sándor szerint a szeptembertől tervezett, de egyelőre még be nem vezetett módosítás lényege az lehet, hogy az OEP követni tudja a gyógyszertári forgalmat és az orvosok gyógyszerfelírási szokásait.

Sándor és az [origo] által megkérdezett patikusok szerint az új adatok rögzítése nagyon lelassítja a gyógyszertári kiszolgálást és elveszi az időt a szakmai munkától, illetve a betegekkel való foglalkozástól. Mivel a gyógyszerészek szerint egyik adat feltüntetése sem indokolt, ezért az MGYK ezért levélben fordult az OEP főigazgatójához, hogy adjanak mentességet a patikáknak az új adatok rögzítése alól.

Székely Tamás, az OEP főigazgató-helyettese szerint ugyanakkor szükséges a szigorúbb ellenőrzés bevezetése, mert csak így lehet pontosan ellenőrizni a gyógyszertámogatásra kifizetett összegek jogosságát. Az adminisztrációtól nem lesz lényegesen hosszabb a várakozás, az új adatok bekérése pedig áttételesen minden járulékfizetőt véd - tette hozzá.