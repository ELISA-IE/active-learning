Várépületet akar visszavenni az USA-tól a kormány

Annak a budai épületnek a visszavásárlásáról tárgyal a magyar kormány az amerikai nagykövetséggel, ahol Táncsics Mihály is raboskodott az 1848-as forradalom előtt. A történelmi szempontból fontos épület a második világháború után került az Egyesült Államok kezébe. Magyarország korábban többször megpróbálkozott az ingatlan visszavásárlásával, eddig sikertelenül.

Vissza akarja vásárolni a magyar kormány az Egyesült Államoktól azt a Budai Várban található épületet, amelyben Táncsics Mihály raboskodott az 1848-as forradalmat megelőzően. Az osztrákok itt tartották fogva Kossuth Lajost és Jókai Mórt is. 

Polgár Viktor, a Külügyminisztérium szóvivője az [origo]-nak elmondta: a magyar kormány egyelőre a tárgyalások elején tart, még nem dőlt el, hogy mikor és mennyiért vásárolná vissza Magyarország az ingatlant. A tárgyalások tényét megerősítette az [origo]-nak Kate Byrnes, az amerikai nagykövetség sajtóattaséja is. Byrnes hozzátette: az ingatlan visszavásárlásáról eddig csak nem hivatalos tárgyalások folytak, konkrétumok nem kerültek szóba.

Magyarország korábban már többször megpróbálkozott a Táncsics utca 9. szám alatt található épület visszavásárlásával, eddig eredménytelenül. Utoljára 2001-ben folytak erről tárgyalások, a magyar kormány az épületért cserébe két ingatlant, a Szabadság tér 10. és 11. számú házat ajánlotta fel. A szeptember 11-i amerikai támadások után azonban az egyeztetések megszakadtak.

Az épület még a második világháború után került az Egyesült Államok kezébe, amit később az USA hivatalosan meg is vásárolt. A 6800 négyzetméteres ingatlanból a nyolcvanas években a magyar kormány megvásárolt egy 1600 négyzetméteres részt, benne többek között az egykori Táncsics-börtönnel. Az épület többi része azonban továbbra is az Egyesült Államoké maradt.

Az 1848-as forradalomhoz kapcsolódó épületegyüttest az amerikai nagykövetség reprezentatív célra használja, kulturális eseményeket, valamint az amerikai nemzeti ünnepekkel kapcsolatos rendezvényeket tartják itt. Ez utóbbiakra rendszerint magyar politikusokat is meghívnak. Másrészt az épületben lakik a követség néhány munkatársa, illetve a védelmükre kirendelt 4-5 tengerészgyalogos.

Szabó András