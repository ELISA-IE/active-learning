Gázcsőcsere miatt dideregnek a pestiek

Hónapokra is fűtés nélkül maradhatnak a lakók azokban a társasházakban, ahol az életveszélyes vezetékek javítása miatt kikapcsolják a gázt. A gázművek akkor is szüneteltetheti a fűtést, ha a lakók nem fizetik idejében a számlát, míg a Fővárosi Távhőszolgáltató Rt. szerint ügyfeleik gyakorlatilag csak akkor fáznak otthonaikban, ha maguk szerelik le a radiátort.

"Fekszem az ágyban, négy takaró van rajtam. Hallom, ahogy a szomszédban köhög valaki" - mondta az [origo]-nak egy belvárosi társasház egyik lakója. Az épületben azért szüneteltetik a gázszolgáltatást, mert meghibásodtak a vezetékek, és a Fővárosi Gázművek Rt. október elején életveszélyesnek nyilvánította őket. Amíg a javítási munkák tartanak, a házban nincs fűtés, nem lehet főzni, és azok a lakók, akiknek gázbojlerük van, a meleg vizet is nélkülözik. Az [origo] által megkérdezett lakó a fűtésszünet idejére sok szomszédjához hasonlóan villanyrezsót és elekromos radiátort volt kénytelen beszerezni, a fürdéshez pedig mikrohullámú sütőben melegít vizet. 

Ugyanilyen módszerekkel próbálják átvészelni a lakók a hideg napokat egy Üllői úti társasházban is, ahol szintén életveszélyes, szivárgó vezetékek miatt kapcsolták ki a gázt szeptember végén. "Hálózsákkal és azon két takaróval alszom. Hétvége óta két pulóver és dupla zokni nélkül nehéz megmaradni a lakásban. Kölcsönkértem egy villanymelegítőt, de nem ér sokat" - jellemezte a helyzetet az egyik lakó. "Nyomasztó, hogy az ember nem érzi, hogy eddig bármi baj lett volna" - tette hozzá. A gáz hiánya mellett a javítási munkák miatt is kellemetlenségei vannak a lakóknak, az Üllői úti házban a szerelőknek szabad bejárásuk van a lakásokba, akár a tulajdonos távollétében is bemehetnek. A próbaüzem október 27-én lesz, de november előtt valószínűleg nem állítják vissza a fűtést.

"A kivitelezés gyakorlatilag legfeljebb két hétig tart, de az átadás időpontja már a gázműveken múlik" - áll a másik épület lakógyűlésének jegyzőkönyvében, ezért a házbéliek nem túl bizakodóak. Egyikük azt hallotta a javítást végző cég mérnökétől, hogy a munka akár három hónapig is eltarthat, vagyis a tél nagy részében hidegek maradhatnak a lakások.

A hivatalos fűtési szezon október 15-én elkezdődött. Sturdik Miklós, a Fővárosi Távhőszolgáltató  Rt. sajtóreferense szerint a távfűtési cég hibájából nem maradnak fűtetlenül lakások. A Főtáv csak az épületek hőközpontjáért felelős, de a fűtés tökéletes működéséhez kevés, ha az rendben van. A lakóknak fagyoskodniuk kell, ha az épület fűtési rendszere meghibásodik, például légteleníteni kell a fűtési rendszert. Ilyenkor a lakók felhívhatják a Főtáv ügyeletét, akik megpróbálnak kiküldeni egy szerelőt. Az is gond lehet, ha valaki festés vagy tapétázás miatt leszereli a radiátorát, ráadásul ha ezt a Főtáv tudta nélkül teszi, több lakás is elázhat a házban. Sturdik szerint minden évben akad néhány ilyen eset. 

Az [origo] szerette volna megkérdezni a Fővárosi Gázművek Rt. illetékesét, Csallóközi Zoltánt arról, hogy idén hány lakásban szünetel a fütés akár technikai hiba, akár díjtartozás miatt, de az igazgató egyéb elfoglaltságai miatt nem nyilatkozott. 2004 őszén több ezer magyarországi háztartás maradt fűtés nélkül. A fűtőtestek legtöbbször azért voltak hidegek, mert a tulajdonos nem fizette ki idejében a gázszámláját.