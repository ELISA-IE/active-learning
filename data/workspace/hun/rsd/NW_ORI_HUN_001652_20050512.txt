Átálltak az új rendszerre a légiirányítók

Új rendszerre álltak át a légiirányítók hajnalban, a HungaroControl légiforgalmi szolgálat szerint nem jelezték, hogy gond lenne. Korábban több, a légiirányítókat képviselő szakszervezet veszélyesnek tartotta az új rendszer bevezetését, azt állították, hogy katasztrófaveszély fenyeget. 

Pénteken éjjel két órakor átálltunk az új légtérszerkezetre, már működik az új rendszer - mondta az [origo]-nak a HungaroControl légiforgalmi szolgálat kommunikációs igazgatója, Hackl Mónika. A légiirányítók semmilyen problémát nem jeleztek - közölte. A légtérszerkezet átalakítása azt jelenti, hogy új légi útvonalakat alakítottak ki a Ferihegyre érkező, illetve innen induló gépek számára. Erre azért volt szükség, mert a régi rendszer már nem bírta el az utóbbi időben erősen megnövekedett forgalmat. 

A légiirányítókat képviselő egyik szakszervezet, a Magyar Légiforgalmi Szolgálatok Szakszervezete még az átállás előtti utolsó napon is veszélyre hívta fel a figyelmet az új rendszer miatt. A szakszervezet vezetője szerint a légiirányítókat nem készítették fel megfelelően, sokan csak másfél órás gyakorlati oktatásban részesültek. A HungaroControl szerint azonban a felkészüléssel nem volt gond, az érintett részleg munkatársai 30 órás gyakorlati oktatást kaptak. 

A szakszervezet közleményében azért is hibáztatta a légiforgalmi szolgálatot, mert úgy tudják, közel negyven járat felszállása során a Magyar Honvédség által éles lőgyakorlat részére fenntartott légtéren halad át. Ezzel kapcsolatban a HungaroControl munkatársa elmondta: valóban katonai lőteret érint az egyik útvonal, de ezt az útvonalat kiveszik az irányítási rendszerből, amikor a lőtér használatban van.