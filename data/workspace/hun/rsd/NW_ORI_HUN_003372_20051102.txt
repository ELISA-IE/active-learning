A Parlament lehet a világ egyik új csodája

A magyar Parlament is szerepel azon a listán, ahonnan a világ hét új csodáját választják majd ki. A Parlament volt már hatodik is a szavazáson, most a negyvenedik helyen áll. A világ hét legcsodálatosabb, jelenkori épületére bárki szavazhat interneten keresztül.

Vajon melyik hét, emberi kéz által alkotott építményt tartja ma a legkülönlegesebbnek az emberiség? Erre a kérdésre keresi a választ Bernard Weber svájci író, filmkészítő. A www.new7wonders.com honlapon zajló szavazáson, több mint kétszáz remekmű közül lehet választani, de bárki javasolhat újabbakat is.

"A kezdeményezéssel azt akarjuk elérni, hogy az emberek Németországban és a világ más részein, új megvilágításban lássák ezeket a csodálatos építményeket" - nyilatkozta egy müncheni sajtótájékoztatón Weber.

Magyarországot legismertebb épülete, az Országház képviseli a szavazáson. A Parlament a  jelenlegi állás szerint a negyvenedik helyen van, de volt már hatodik is. A pillanatnyi helyezés értékét növeli, hogy olyan világszerte ismert épületeket előz meg, mint a londoni Big Ben, vagy a párizsi Notre Dame.

A Steindl Imre által tervezett Parlament, 1882-es építésekor 176 000 köbméter földtömeget mozgattak meg, 40 millió téglát húztak fel és több, mint 500 000 követ faragtak ki a falak díszítésére. A 268 méter hosszú, középen 123 méter széles, a kupola tornyával 96 méter magasra emelkedő épület, csaknem 18 000 négyzetmétert foglal el, és 473 000 köbméter a térfogata.

Jelenleg a versenyt a kínai Nagy Fal vezeti, a Tibetben található Potala Palota, az indiai Taj Mahal és a római Colosseum előtt. Eddig már több mint 18 millió szavazat érkezett, az első fordulót december 31-én zárják. Az akkori első 77 közül egy nemzetközi zsűri választja ki azt a 21-et (nem feltétlenül az első 21-et), amelyre 2006. februárjától ismét lehet szavazni. A végeredményt egy világszerte közvetített tévéadásban jelentik be 2007. január elsején.

Az ókori világ hét csodájának mintájára készülő szavazás végeredményét tehát 2007. január 1-jén ismerhetjük meg. Ez abban különbözik majd az eredetitől, hogy míg azt körülbelül 2200 évvel ezelőtt filozófusok, írók és maguk az építészek állították össze, erre bárki, bárhonnan szavazhat.

Az ókori világ Hét Csodája közé az alexandriai világítótorony, az ephezoszi Artemisz-templom, a gízai piramisok, az athéni Zeusz-szobor (Pheidiasz alkotása), Szemiramisz függőkertje Babilonban, a halikarnasszoszi mauzóleum és a rodoszi kolosszus tartoznak. Ezek közül ma már csak a piramisok állnak Egyiptomban.