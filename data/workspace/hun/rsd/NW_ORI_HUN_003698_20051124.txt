Csányi viheti a Sole MiZót

Engedélyezte a Sole és az Új- Mizo fúzióját a gazdasági versenyhivatal. Ezzel Csányi Sándor OTP vezéré lehet a legnagyobb magyarországi tejipari cég. Az új társaság piaci részesedése 31,7 százalékos lesz - tudta meg a Világgazdaság.

Új tejipari nagyhatalom születhet a Sole Hungária Rt és az Új-MiZo Rtfúziójából - írja a Világgazdaság. A Gazdasági versenyhivatal rábólintott a tranzakcióra, amelynek során az Új-MiZo olvad majd be a Soléba. Az új cég a GVH szerint 31,7 százalékos piaci részesedéssel bír majd, szemben az eddigi vezető holland Friesland Hungária 25 százalékával.

A fúziót a két társaság közgyűlése a jövő héten hagyja jóvá. A cégek jogutódjának minősülő vállalkozásban a 50,5 százalékos részvénytulajdonnal rendelkezik majd a ciprusi Unostar Enterprises. A cég a Bonitas 2002 Kft tulajdonában van, amely a Csányi-birodalom része. A Bonitas irányítja a Délhúst és a Picket. Csányi Sándor környezetéből úgy tájékoztatták a Világgazdaságot, hogy a pontos tulajdoni szerkezetről csak a közgyűlés után tudnak tájékoztatást adni.