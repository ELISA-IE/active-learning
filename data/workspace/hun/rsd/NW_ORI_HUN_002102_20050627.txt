Hétfőtől nem jár a szentendrei HÉV

Felújítás miatt hétfőtől nem jár a szentendrei HÉV. Az első napokban nagy torlódások várhatók. A HÉV helyett két buszjárat viszi az utasokat. 

A szentendrei HÉV felújítása miatt hétfőtől HÉV-pótló autóbuszok közlekednek a Batthyány tér és Békásmegyer között, valamint a békásmegyeri HÉV-állomás és az Árpád hídi metróállomás között. A HÉV negyven napig nem közlekedik majd. Eleinte várhatóan nehéz lesz eligazodni a HÉV helyett beállított buszok között. A továbbutazásra ugyanis két járatot állítottak be H1 és H2 jellel. A H1-es Békásmegyer, HÉV-állomástól a Batthyány térig, a H2 ugyaninnen az Árpád híd, metróállomásra szállítja az utasokat, csúcsidőben 2-3 perces, illetve 3-4 perces követési idővel. 

Hétfőtől folytatódnak az útfelújítások is, sőt újabb helyszíneken bontják fel az utakat. A III. kerületi Árpád fejedelem útján szegélyépítést, útburkolatmarást, aszfaltozást végeznek. A munkálatok teljes időtartama alatt a Zsigmond tér és az Árpád híd közötti szakaszt lezárják. A VI. kerületi Király utcában hétfőn kezdődő útfelújítás a forgalom maximális korlátozása mellett fog zajlani. A Lövölde tér és a Vörösmarty utca között teljes útlezárás lesz, így végzik a szegélybontást, aszfaltozást. 

Különösen nagy felfordulást okozhat a már egyébként is nehézkes budai oldalon a Márvány utcai vasúti felüljáró átépítése, amelyet ez alkalomból teljes szélességében lezárnak. A teljes hídzár miatt a 105-ös, illetve gyors 4-es buszforgalmat is elterelik. 