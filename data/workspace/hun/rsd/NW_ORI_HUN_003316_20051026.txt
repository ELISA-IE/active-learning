Októbertől többe kerül az abortusz

Drágább lett az abortusz októbertől. A beavatkozás ára 1518 forinttal lett több. A beavatkozásért szinte mindenkinek fizetnie kell, kivéve ha egészségügyi okokból kell elvégezni. 2004-ben 54 ezer terheességmegszakítást végeztek - írja a Népszabadság

Októbertől drágult az abortusz, az eddigi 24 625 forint helyett 26 193 forintba kerül a nem kívánt terhesség megszakítása - írja a Népszabadság. Bartucz Attila, az egészségbiztosító lapnak nyilatkozó szóvivője a finanszírozási díjak emelkedésével indokolta az emelkedést, mire legutóbb tavaly volt példa. 

A lap szerint abortuszért szinte mindenkinek magának kell fizetnie, az egészségbiztosító csak az egészségi okokból történő terhességmegszakítást téríti, illetve az állami gondozottakét. Előbbi az évi 53 ezer beavatkozás öt-hat százalékát jelenti. Azok, akik rendszeres szociális segélyben, fogyatékossági támogatásban, vakok személyi járadékában vagy emelt összegű családi pótlékban részesülnek, részleges díjat fizetnek. Kedvezményük maximum 70 százalékos lehet. A gyesen és a gyeden lévők a teljes összeg felét fizetik. 

Az abortuszok száma egyre kevesebb, az ezredfordulóra évi hatvanezer alá csökkent a beavatkozások száma. A hatvanas években ugyanakkor volt olyan esztendő, amikor kétszázezer terhességmegszakítást végeztek. Tavaly 54 ezer terhességet szakítottak meg. A csökkenést szakemberek szerint a fogamzásgátlás kultúrájának növekedése okozza - írja a Népszabadság.