Szexuális zaklatással vádolnak egy ENSZ-vezetőt

Szexuális zaklatás miatt lemondásra szólíthatják fel az ENSZ egyik magas rangú tisztviselőjét, a menekültügyekért felelős Ruud Lubberst. Egy titkos jelentés került a brit Independent tulajdonába, mely szerint a férfit több munkatársa is szexuális zaklatással vádolta. 

Egy titkos jelentés szerint tavaly vizsgálatot kellett kezdeményeznie az ENSZ-nek az egyik tisztségviselője ellen, akit több munkatársa is szexuális zaklatással vádolt. Az ügyet végül bizonyíték hiányában lezárták, és a jelentést titkosították. Az Independent brit lap azonban hozzájutott a 2004 júniusában íródott jelentéshez. 

Az irat szerint az ENSZ egyik magas rangú tisztviselőjét, a menekültügyekért felelős Ruud Lubberst több munkatársa is zaklatással vádolta. A 65 éves volt holland kormányfővel szemben azután indult belső vizsgálat, hogy egy, az általa vezetett részlegnél dolgozó nő panaszt tett ellene. A nő állítása szerint 2003 decemberében egy értekezlet végén Ruud Lubbers megfogta a derekát, és hozzányomta az ágyékát.

Az Independent birtokába került vizsgálati jelentés szerint további négy másik nő is jelentkezett, hogy a menekültügyi főbiztos hasonlóan közeledett hozzájuk. Egyikőjük arról számolt be, hogy Lubbers a saját lakására hívta meg egy munkaügyi megbeszélésre. Itt viszont nem volt hajlandó másról beszélni, csak magánjellegű kérdésekről, közben pedig nagyon közel ült hozzá és megpróbálta megérinteni. A nő gyorsan távozott, mert megijedt tőle, hogy Lubbers szexuálisan akar közeledni hozzá. Egy másik munkatársát a szállodai szobájába próbálta felhívni. A nőnek azt mondta, hogy nagyon magányosnak érzi magát.

A laphoz eljuttatott közleményében Lubbers közölte, hogy alaptalannak tartja a vizsgálat megállapításait. Megjegyezte azt is, hogy a vizsgálat során több munkatársnője is kiállt mellette. Az ügyet pedig 2004 nyarán bizonyíték hiányában lezárták - áll Lubbers levelében. 

Ruud Lubberst 2001 januárjában nevezték ki - 3 évre - az ENSZ menekültügyi főbiztosának. Mandátumát később két évvel meghosszabbították.