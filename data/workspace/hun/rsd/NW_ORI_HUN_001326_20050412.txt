Kína megfúrhatja Japán ENSZ BT-tagságát

Kétségessé válhat Japán és India számára az ENSZ Biztonsági Tanácsában az állandó tagság megszerzése. Egy Kína és Dél-Korea vezette, hat országot tömörítő csoport ugyanis hétfőn külön tanácskozást hívott össze New Yorkban, hogy megakadályozzák a Kofi Annan ENSZ-főtitkár által egy hónapja kezdeményezett bővítési reformot.

Az ENSZ 191 tagállama közül 119 képviselői vettek részt azon a hétfői New York-i tanácskozáson, amelyet az ENSZ Biztonsági Tanács (BT) állandó tagságának a kiterjesztése ellen tiltakozó hat állam - Kína, Olaszország, Dél-Korea, Argentína, Pakisztán és Mexikó - képviselői hívtak össze. Amennyiben a 119 állam képviselői nemet mondanak a bővítésre, az egyértelműen az Egyesült Államok által is támogatott "A modell" néven ismert javaslat bukását jelenti.

Kofi Annan ENSZ-főtitkár egy hónappal ezelőtt jelentette be, hogy a világszervezet küszöbön álló átfogó szervezeti reformja részeként a jelenlegi 15 fős Biztonsági Tanácsot 24 főre, és ezen belül az ötfős nagyhatalmak tanácsaként is jellemzett állandó tagságot (USA, Kína, Oroszország, Anglia, Franciaország) 11-re bővítené ki. A Kofi Annan által benyújtott "A modell" Japán, India, Németország, két egyelőre meg nem nevezett afrikai állam és Brazília állandó BT tagságát irányozza elő. Egyelőre még kérdéses, hogy melyik két afrikai államról lehet szó. Egyiptom, Dél-Afrika vagy Nigéria lehet esélyes az állandó BT-tagságra.

A hétfői tanácskozáson részt vevő 119 állam, a magát konszenzuspártinak nevező hat tagállam vezetésével az Annan által propagált reformtervvel szemben egy saját, "B modellt" támogat, amely szintén 24 tagra bővítené a BT tagságát, azonban a "B modell" az állandó tagok számát érintetlenül hagyná, de a jelenlegi egyéves, ideiglenes BT-tagságot négy évre emelné fel. Továbbá választással töltenék be az ideiglenes BT-székeket.

Kofi Annan főtitkár a reformjavaslatai benyújtásával egy időben az ENSZ tagállamai számára 2005 szeptemberét jelölte meg a bővítés mikéntjéről történő megegyezés határidejeként. A Financial Times szerint ez politikai patthelyzethez is vezethet, mivel mindkét változat elfogadásához minimálisan 128 tagállam igenlő szavazata szükséges, és jelenleg egyik javaslat sem rendelkezik ilyen többséggel.

A Financial Timesnak válaszolva Gianfranco Fini olasz külügyminiszter elutasította, hogy a hat tagállam obstrukciót folytatna. Szerinte az ENSZ-reformok végrehajtásának szélesebb konszenzusra helyezése a későbbiekben csak megerősítené a világszervezet döntéshozó képességét.

Megfigyelők szerint a "B" tervezet támogatottsága mögött nem csupán szervezeti kérdések húzódnak. Míg korábban King Bjung-Koo, a dél-koreai ENSZ-küldöttség sajtóattaséja is az olasz véleménnyel egybehangzóan nyilatkozott, addig a koreai küldöttség egy másik sajtókapcsolati munkatársa már jóval nyersebben fogalmazott, mikor a hatok által kezdeményezett hétfői tanácskozásra utalva kijelentette, hogy szerinte az elsősorban tiltakozás volt Japán állandó BT-tagsága ellen.

A BT az ENSZ legfontosabb döntéshozó testülete, és ezen belül az öt állandó tagnak minden, az ENSZ hatáskörébe tartozó kérdésre vétójoga van. A BT megreformálását, illetve kibővítését támogatók - USA, Franciaország, Egyesült Királyság - szerint a testület létszáma már nem felel meg a mai követelményeknek, az ENSZ megalakulása óta változatlan összetételű.