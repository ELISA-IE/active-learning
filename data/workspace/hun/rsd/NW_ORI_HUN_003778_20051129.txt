Iskolásokkal töltenék meg New Orleans-t

Megnyitotta kapuit az első általános iskola New Orleans-ban. A városban teljes oktatási szünet volt a környéket lataroló Katrina hurrikán augusztus 29-i elvonulása óta. Néhány szülő szerint most mutatkozik meg a vihar "jó" oldala. Míg ugyanis korábban, alig lehetett bekerülni egy bizonyos tanintézetbe, az újra kinyitó iskolába most mindenkit felvesznek - írja a New York Times.

"A Katrina hurrikánra volt szükség ahhoz, hogy jó iskolába járathassam a gyerekem" - mondta a New York Times-nak egy New Orleans-i lakó azután, hogy a szélvész által teljesen letarolt városban, újra megnyitottak egy általános iskolát. A Franklin Általános Iskola az első, amely megnyitotta kapuit augusztus 29-edike, a hurrikán elvonulása után.

A vihar előtt a Franklin volt a város egyik legfelkapottabb iskolája, csak szigorú matek- és tudományos képességfelmérő teszttel lehetett bejutni, de most már nyitva áll mindenki előtt, aki szeretné tanítattni a gyerekét a hurrikán által megtépázott New Orleans-ban. Bár az iskolában 550 hely van, egyelőre csak 210-en jelentkeztek és közülük is csak 120-an jelentek meg.

Néhány magániskolában már októberben újra indult a tanítás, de a közösségi általános iskolák közül eddig egy sem működött. A következő hetekben várhatóan további 10 iskola nyit ki, így idén, 5-6 ezer gyerek folytathatja tanulmányait. Ez ugyan elmarad a Katrina előtti 60 ezertől, de a New York Times szerint így is ez a város fáradtságos, újbóli betelepítésének egyik legjobb módja.