Nyomdába fektetett az MFB

Százmillió forintot fektetett egy miskolci nyomdába a Magyar Fejlesztési Bank. Az MFB indulásától kezdve mintegy 20 kis- és középvállalkozásban szerzett részesedést - írja a Népszabadság. A kisebbségi tulajdonrészből a vállalkozások tulajdonosainak a tőkésítést követő 5-12 évben kell kivásárolniuk a bankot. Az MFB jelenleg 20 milliárd forintot tart nyilván társaságokba helyezve.

Mintegy 100 millió forint befektetéssel 49 százalékos tulajdonrészt vásárolt magának a miskolci Stúdió 96 nyomdában az állami Magyar Fejlesztési Bank (MFB) - tudta meg a Népszabadság. Verbó Gyula, a nyomdacég vezetője kérdésünkre kifejtette: az összeget gépi beruházásra, elsősorban a könyvkötészet korszerűsítésére kívánják fordítani. A bank kis- és középvállalkozási programjára - a Commerzbank segítségével - tavaly jelentkeztek, a tárgyalások mostanra fejeződtek be. 

Az MFB programja keretében az eddigi tulajdonosok - Verbó Gyula és két további magánszemély - részvényeiket megtartották, sőt 5 év múlva a bankot bizonyos hozammal növelt értéken ki is kell majd vásárolniuk. Noha a fejlesztési bank a cégek tevékenységét illetően láthatólag mindenevő, nem ez az első nyomda, amelyet befogad: van részük a Print-X Rt.-ben és a Grafika Press Rt.-ben is. 

Az MFB az év eleje óta mintegy fél tucat, a program 2003-as indulásától számítva valamivel kevesebb mint 20 kis- és középvállalkozásban szerzett hasonló módon részesedést - tudtuk meg Tzvetkov Juliántól, a bank tőkefinanszírozási ügyvezető igazgatójától. Ennek keretében kisebbségi részesedés fejében legfeljebb félmilliárd forintos fejlesztést vállalnak az arra megfelelőnek tartott vállalkozásokban. A tőkéstársaknak vagy más vevőknek a bankot 5-12 év múlva 10 százalék körüli éves hozammal növelt áron kell kivásárolniuk. Az érdeklődők több százas számához képest a kéttucatnyi ténylegesen is létrejött üzletet az ügyvezető nem tartja kevésnek: véleménye szerint a fejlesztési ágazatban ez normális mennyiségnek tekinthető. 

Az utóbbi fél év befektetéseihez sorolható például az Organica Környezettechnológiák Rt. - a hírek szerint a befektetett összeg itt 380 millióra rúg -, vagy a Kenguru Kid és a Kenguru Gold Kft. párosa. Tzvetkov Julián az ezekre fordított összeget nem kívánta megjelölni, de leszögezte, bizonyosan félmilliárd forint alatti, jellemzően 100 millió körüli tőkekihelyezésekről van szó. 

Hozzáfűzte: az MFB jelenleg közel 20 milliárd forintot tart nyilván társaságokba tett tőkeként. Ennek jó részét azonban nem kisvállalkozások, hanem néhány nagy teszi ki. Ezeket ugyanis egy másik, szintén 2003-ban indult, felső korlát nélküli program keretében helyezték ki, ilyen kérelmeket azonban már nem fogadnak be. Ide tartozik például a Ganz Transelektro Villamossági Rt., amely közel 5, a - napokban rt.-vé alakuló - Pólus Palace, amely 2,3, illetve a Debreceni Hús Rt., amely 1,8 milliárd forintot kapott.