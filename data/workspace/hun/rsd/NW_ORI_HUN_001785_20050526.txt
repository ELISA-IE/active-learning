Kedvezően változik a tőkebeáramlás

Kedvezőbben alakult a külföldi tőkebeáramlás az elmúlt hónapokban, mint 2004 hasonló időszakában - írja a Világgazdaság A Gazdasági és Közlekedési Minisztérium szerint kedvezően változik a befektetések szerkezete is: lejárt az óriásberuházások kora, helyettük magas szintű technológiai, illetve közepes és kisvállalkozások beruházásai települnek az országba.

Kedvező trendek tapasztalhatók a működőtőke-beáramlásban. A jegybank egyelőre nem tette közzé a folyó mérleget, azonban a Gazdasági és Közlekedési Minisztérium (GKM) szerint a számok jóval kedvezőbben alakulnak, mint tavaly ilyenkor - írja a Világgazdaság.

A Garamhegyi Ábel, a GKM helyettes államtitkára szerint mintegy harminc-negyven százalékkal több működőtőke áramlik be az országba, mint 2004 első hónapjaiban. Az államtitkár reményét fejezte ki, hogy az év folyamán 1-1,5 milliárd euró zöld- és barnamezős projektekbe áramlik.

Kedvezően változott ugyanakkor a befektetések szerkezete. Mostanra lejárt az óriásberuházások kora. Helyettük inkább olyan beruházások érkeznek Magyarországra, amelyek magas technológiai színvonalat képviselnek, és nagy hozzáadott értéket termelnek.

Kedvező fejleményként értékeli a minisztérium, hogy megszűnt a Dunántúl túlsúlya a befektetések területi megoszlásában. Mostanra a délkelet-magyarországi térség is vonzza a befektetőket - ez nagyban köszönhető az autópálya-építésnek Garamhegyi szerint. A nagy cégek mellett megjelentek a kis- és középvállalkozások is megjelentek a befektetők között.