Egy szunnita fiú hőstette egyesítheti Irakot

Egy szunnita tinédzser hősies áldozatvállalása egyesítheti Irakot - mondják iraki politikusok pártállástól függetlenül. A 19 éves Othman al-Ubeydi képe látható minden iraki újságon, az ő fotóját sugározzák a televíziós adásokban, és valószínűleg egy utcát is elneveznek róla - írja a Guardian című napilap. A fiatal szunnita fiú ugyanis önfeláldozó módon mentette ki a fuldokló síita zarándokokat a Tigris folyóból, végül, miután minden ereje elszállt, belefulladt a vízbe.

Az eset a több mint ezer halálos áldozatot követelő bagdadi síita zarándoklaton történt, ahol egy hídon tömegpánik tört ki, miután az a hír terjedt el, hogy öngyilkos merénylők vannak a tömegben. Sok száz embert halálra tapostak, sok százan pedig a folyóba estek. Egy közeli szunnita mecsetben hangszórón mondták be, hogy a síitáknak segítségre van szükségük az al-Aima hídnál. Az éppen reggeliző Othman al-Ubeydi felpattant, és ment segíteni. A jó úszónak számító diák a szemtanúk szerint három-hét embert mentett ki a folyóból. Végül, bármennyire kimerült is már, egy nagydarab nőt próbált kimenteni, aki magával rántotta a vízbe.

A fiú példája megmutatta, hogy mindannyian testvérek vagyunk - mondta a síita miniszterelnök, Ibrahim al-Jaafari, mikor meglátogatta a szunnita családot. Az apa szerint fia példát mutatott az egész országnak emberségből. Az állami televízió együtt éneklő síitákat és szunnitákat mutatott. "Ubeydi hős volt" - mondta egy síita asszony, akinek a fia szunnita lázadók támadása során vesztette életét, hozzátéve: egy nemzet vagyunk.  

A kisebbségben levő szunniták Szaddám Huszein uralma alatt kiváltságos jogokkal bírtak, de a diktátor bukása után jelentősen csökkent a szerepük. A szunnita felkelők nem csak az amerikaiak, hanem a síiták ellen is követnek el támadásokat, a síiták pedig nem hagyják megtorlatlanul a támadásokat. A harmadik népcsoport, a kurdok sem maradnak ki a konfliktusból, így az egységes Irak megteremtése sok szakértő szerint illúzió. 

Korábban az olimpiai fociválogatott menetelése teremtett ideig-óráig nemzeti egységet, amikor tavaly az olimpián óriási meglepetésre az elődöntőig jutottak az iraki futballisták.