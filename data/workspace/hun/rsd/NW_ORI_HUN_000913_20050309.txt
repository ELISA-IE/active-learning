Április 15-én jelöl államfőt az MSZP

Az MSZP elnöksége április 15-re hívja össze következő kongresszusát. Napirenden szerepel a köztársaságielnök-jelölt megválasztása, valamint a kongresszus politikai állásfoglalásának elfogadása.

Az elnökség létrehozta a kongresszus-előkészítő bizottságot - áll az MSZP közleményében. A bizottság elnöke Hiller István pártelnök. A pártszervezetek ide küldhetik a köztársaságielnök-jelölt személyére vonatkozó javaslataikat.

 

A dokumentumszerkesztő bizottság elnöke Szekeres Imre elnökhelyettes. Az ügyrendi bizottság elnöke Juhász Ferenc alelnök. A szavazatszámláló bizottság elnökét a bizottság önállóan, tagjai közül választja. A szervezési-technikai bizottság vezetésével Oláh Lajos pártigazgatót bízta meg az elnökség - áll a közleményben.

 

Korábban a Védegylet kezdeményezésére több mint száz ismert, közéleti személy azt javasolta a képviselőknek, hogy Sólyom László volt alkotmánybíró legyen a köztársasági elnökjelölt. Akkor az MSZP szóvivője azt mondta: a legnagyobb kormánypárt széles társadalmi egyezetést kezdeményez az ügyben, és ezt követi majd a párttestületek konzultációja.

 

Hiller István, az MSZP elnöke nemrég azt mondta: személyes véleménye szerint "jót tenne az országnak", ha a következő államfő nő lenne.