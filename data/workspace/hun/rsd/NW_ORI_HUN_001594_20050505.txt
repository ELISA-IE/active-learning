Százmilliót csaltak ki Hakapeszi Makival

Több jól menő vállalkozást károsítottak meg összesen több mint százmillió forinttal azok a tréfás kedvű csalók, akik Hakapeszi Maki vagy Kamu Ferenc néven vettek fel pénzeket a cégek bankszámlájáról. A szokatlan nevek egy ideig senkinek sem szúrtak szemet, végül azonban Tolna megyében egy pénzintézetnél feltűnt Hakapeszi neve - írja a Blikk.

Több mint százmillió forinttal rövidített meg több vállalkozást országszerte egy 16 fős bűnbanda. A banda feje jól menő vállalkozások adatait és bankszámlaszámait vadásztatta beosztottjaival, majd ezek birtokában bejelentkezett a cégek pénzintézeteinél, ahol telefonon megtudta, van-e pénz a számlákon, és hogy mikor vehetne fel, vagy utalhatna el onnan összegeket - írja a Blikk. 

A lap szerint ezt követően megbízottjai segítségével hamis átutalási és készpénzfelvételi megbízásokat íratott, és felmarkolták a pénzt. A papírokat rendszeresen Hakapeszi Maki, vagy Kamu Ferenc néven írták alá. Érdekes módon azonban csak több mint százmillió forint elcsalása után tűnt fel egy tolnai kisváros pénzintézetében, hogy valami gond lehet azzal a papírral, amit a nyolcvanas években futó Zsebtévé című műsor sztárja, egy majombábu, Hakapeszi Maki jegyzett. A szemfüles alkalmazott ezért időt kért a csalóktól és kihívta a rendőröket, akik elkapták őket - derül ki a Blikk írásából.

Hakapeszi figurája a Magyar Televízió egykori műsorában egyébként rendre rászedte Hiszékeny urat, akitől különböző trükkökkel csokoládét csalt ki.