Ellentétek fölött is megvalósítható a kézfogás

A BBC vendége volt Pozsgay Imre egyetemi tanár, az Orbán Viktor által alapított Nemzeti Konzultációs Testület tagja.

BBC: Általános meglepetést okozott azzal, hogy elfogadta a legnagyobb ellenzéki párt elnökének felkérését, és ennek a testületnek a tagja lett. Miért vállalta?

Pozsgay Imre: Azért, mert úgy érzem, hogy a magyar politikai életben új kezdeményezésekre van szükség. Tespedő, ugyanakkor mégis riadalmakat okozó politikai magatartásokat tapasztalunk. Egy negyven éven át a demokratikus légkörből kikapcsolt társadalom riadalommal nézi azokat a gyilkosnak feltűnő vitákat, amelyek megosztják nem csak a politikusokat, hanem a politikai közvéleményt is. Valamiféle közmegegyezésre vágyik ez a társadalom. 

Ebben valakiknek, akik példát is mutathatnak, el kell kezdeniük a párbeszédet egymással. A kezdeményező itt Orbán Viktor volt. Engem ez zavart legkevésbé. Arra gondoltam, hogy mi, akik oly távolról indultunk el egymás felé, találtunk egy ügyet, amelyben kezet foghatunk egymással. Átugrottam egy árkot. 

Így van ezzel a nép is: azt érzékeli, hogy a politika megy a folyó egyik oldalán, a nép pedig a másikon, és nem találkoznak. Egy találkozási lehetőséget akartam felhasználni, és ezzel üzenni azoknak, akik hallgatnak a szavamra.

BBC: Mi szólt az ellen, hogy csatlakozzon?  Ha volt ilyen.

Pozsgay Imre: Előre sejtettem, hogy milyen ellenvéleményeket, rosszallásokat fogok kapni a döntésem miatt. Ezeket az aggályokat azonban félretettem, hiszen politikai küzdelemben volt részem bőségesen, megedződtem. Fontosabbnak tartom, hogy az előbb kifejtett alapgondolat miatt nagyon sok rokonszenv-megnyilvánulással is találkozom. Egykori harcostársaim jelentkeznek tetterővel telve. Mind többen jelzik azt, hogy valami hasonlóra lenne szüksége az egész országnak. A párbeszéd tehát elkezdődött.

BBC: Nem gondolja, hogy a társadalmi megosztottság miatt, az, hogy ezt a konzultációs testületet egy markáns politikai erő hozta létre, ahhoz vezethet, hogy nem fogja tudni betölteni a pozícióját?

Pozsgay Imre: Ezt megfontoltam, de valahol el kell kezdeni. Engem az sem zavart volna, ha a politikai küzdőtér másik oldalán lépnek fel hasonló kezdeményezésekkel. Onnan ilyen jeleket nem láttam, holott a jelzéseimet abban az irányban is leadtam.

BBC: Orbán Viktor a testület megalapítását követően úgy nyilatkozott: "megpróbáljuk megteremteni a demokrácia lelki, szellemi, biológiai alapjait. Ezt nevezzük nemzeti konzultációnak." A demokrácia lelki és szellemi alapjait még érteni lehet. A "biológiai alap" kifejezésen mit kell értenünk?

Pozsgay Imre: Tűnődtem ezen magam is, és lefordítottam a saját nyelvemre. Itt nemzedékek kooperációjáról van szó, hiszen fennhangon hirdetik a nemzedékváltás programját. A nemzedékváltással kapcsolatban azon akadok fenn, hogy a "váltás" szó is benne van. A nemzedékek egymásra tolulnak, ez a természet rendje és a társadalom rendje is. Jó volna egy olyanfajta közmegegyezést elérni, amelyben a nemzedékek megtalálják az egymáshoz vezető utat, nem pedig egymás kiszorításában látják az érvényesülési lehetőséget.

BBC: Orbán Viktor a testület bemutatásakor azt mondta, hogy sokan vannak ma Magyarországon, akik inkább hallgatnak önre, mint a testület más tagjaira, és az ön feladata lesz megszólítani ezeket az embereket. Nem áll fenn a veszélye annak, hogy csupán az ön nevére van szükség ahhoz, hogy a Fidesz meg tudja szólítani azokat, akiket az elmúlt 10-15 évben nem sikerült neki? Enélkül valószínűleg nem lehet választásokat nyerni 2006-ban.

Pozsgay Imre: Az csak növeli az önbecsülésemet, ha ilyen képességeket tulajdonítanak nekem, minden bizonnyal nem alaptalanul. Eltöltöttem 40 esztendőt a magyar közéletben, néhány teljesítményemmel figyelmet is keltettem, talán még a történelemkönyvekben is benne lesz. Ez olyan tőke, amellyel lehet gazdálkodni, reklámértéke van. Azonban én nem reklámnak vagy cégérnek mentem bele ebbe az ügybe, és főként nem kortesnek. Nem hiszem, hogy akkor teljesíteném jól a feladatomat, ha szavazatszerzésbe fognék. Példa szeretnék lenni arra, hogy ebben az országban hiteles politikai tapasztalatokkal rendelkező, de néha ellenkező oldalon küzdő emberek is szót értenek egymással.

BBC: Ellentmondásos, hogy a Fidesz az ügynöktörvény kapcsán azt szorgalmazza, hogy a volt állampárti vezetők ne vállalhassanak közéleti szerepet, és közben öÖnt, aki 1976 és '82 között miniszter volt, Orbán Viktor meghívja egy ilyen prominens testületbe. Mit gondol erről?

Pozsgay Imre: Az egész kérdés felvetésében érzek súlyos ellentmondást. A Fidesz is belátja egyszer, hogy nem ezen a nyomon kell elindulnia, különösen akkor, ha hozzá akar férni a közvéleményhez. A magyar társadalmat ez a probléma, azon a módon, ahogyan most felvetik, nem érdekli. Én semmiféle felelősséget nem érzek e tekintetben. Ami a Fidesz szándékát illeti, nem a közéletből, hanem a közhatalomból való kiszorításról van szó. Ezt is kissé abszurdnak tartom. Ha ezt magamra vonatkoztatom, a rendszerváltásban betöltött szerepemre, akkor olyan, mintha a lutheránus templomok szószékére kiírnák, hogy Luther Márton nevét ebben a helyiségben tilos kiejteni, mert 30 évig a római hitet követte, és még búcsúcédulákat is árult. 

Azt hiszem, hogy le lehet tisztítani egy életet úgy, hogy az hiteles legyen akkor is, ha változáson ment keresztül. Az emberek a véleményüket és a személyiségükben érlelődő döntéseket nyilvánosan is hirdethetik.

BBC: "Elképzelhetőnek tartok egyfajta nemzeti koalíciót anélkül, hogy abból a kritikát kiiktatnánk, mert félő, hogy az együttműködési szándékot is kiiktatnánk vele." Ismerős ez az idézet önnek?

Pozsgay Imre: Természetesen igen. Ezt Lakiteleken mondtam 1987. szeptember 27-én. 

BBC: Ez a gondolat nem áll olyan messze a Nemzeti Konzultációs Testület alapgondolatától.

Pozsgay Imre: Nem, sőt kifejezetten közel áll hozzá. Egyszer majd, különösen, ha nagyobb bajoknak kell nekigyürkőznie az országnak, akkor egyfajta nemzeti egységkormányban is lehet gondolkodni. Ez nem azt jelenti, hogy a mostani parlamenti pártokra kell alapozni. Pártküzdelmekben egy olyan belátás is kialakulhatna akár a legközelebbi választásokon, hogy különböző világnézeteket képviselő párton kívüli személyiségeket ötvözve egy nemzeti egységkormány jöjjön létre. Ez nevezhető nemzeti koalíciónak is. 

Az angolszász gondolkodás ezt nehezen veszi be, de az európai politikatörténetben és politikai gyakorlatban nem ritka. Most Németországban, ahol a jóléti állam éppen az utolsókat rúgja, az államnak szigorú elhatározásokra kell jutnia ahhoz, hogy rendbe tegye a német gazdaságot. Társadalmi egységre van szükség. Ilyenkor ott a nagy pártok félreteszik ellentéteiket, és megtalálják a közös gondolkodást. Én ilyesmiben reménykedek Magyarországon is, mert van gond elég, amelynek neki kéne veselkedni.

BBC: A magyar belpolitika mintha nem e felé tartana. Van erre reális esély 2006-ban?

Pozsgay Imre: Sajnos inkább a szétválás irányába halad. Nagyon remélem azonban, hogy nem a bajok, hanem a feladatok fogják a magyar politikai elitet rádöbbenteni arra, hogy az összefogás irányában is kutatni kell.

BBC: Mint már említettük, ön a '70-es évek második felétől '82-ig miniszter volt, majd 1988-ig a Hazafias Népfront első embere. Vissza tud idézni olyan pillanatot, amikor távolodni kezdett az akkori legfelsőbb vezetéstől, például személyesen Kádár Jánostól?

Pozsgay Imre: Ez már a '70-es évek végén megtörtént, amikor az Aczél-féle kulturális politikával kulturális, majd művelődési miniszterként összekülönböztem. A kegyosztó, lekenyerező, megvesztegető kulturális politikai stílust, amelyet Aczél György követett, nem tudtam elfogadni. Ezért már a "70-es évek végén követeltem, hogy a rendszer és a hatalom a maga szellemi kapcsolatait intézményesítse, ne pedig valamiféle önkényuralmi és telefonon diktált kategóriában tartsa. Ez Aczélnak nem tetszett. Ő erre a módszerre szocializálódott, csak ezzel tudott élni.

BBC: Ezt Bozóki András politológusként úgy fogalmazta meg, hogy ön csapatépítő ember volt szemben Aczél György kegyúri hozzáállásával.

Pozsgay Imre: Ez különböztetett meg bennünket egymástól, majd ellentétbe sodort. Ebbe az ellentétbe már Kádár is kénytelen volt beleszólni. Igyekezett távolságot tartani, volt azonban egy pillanat, amikor már nem tudta megkerülni a "Pozsgay-ügyet". 1981 decemberében történt, amikor én a Központi Bizottsági ülésen a '82-es tervről lerántottam a leplet, kimutattam, hogy hazugságon alapul, félrevezeti a társadalmat és önmagát is. Ilyen beszéd abban a teremben '56 óta nem hangzott el. Döbbenetet váltott ki. Kádár késői, halogatott döntései alapján nekem távoznom kellett a kormányból. Ekkor toltak ki amolyan rozsdás pályára a Hazafias Népfrontba, csak nem sejtették, hogy én ebben mozgásteret fedeztem fel, és cselekvési lehetőséget találtam.

BBC: Az egyik magyar hetilapban azt nyilatkozta, hogy az egész magyar demokrácia és a rendszerváltást előkészítő politikai elit a '80-as években az ön által vezetett Hazafias Népfront köpönyegéből bújt elő. Mindezt elismerve és nem lekicsinyelve a szervezet szerepét, azért voltak olyan rendszerváltó személyiségek - Kis János, Demszky Gábor, Csoóri Sándor, Orbán Viktor -, akiknek sok köze a Hazafias Népfronthoz nem volt.

Pozsgay Imre: Ez így van, de az intézményeiknek azért volt közük hozzá. Például 1985 decemberében, a Hazafias Népfront 8. kongresszusán nyíltan ellenzéki személyiségeket az országos vezetőségbe beválasztottunk. Köztük Bauer Tamást, Fekete Gyulát és másokat. Akiket említett, azokkal is jó személyes kapcsolatom volt. Amolyan kisnépfrontban, a Levendel-féle szalonban rendszeresen és módszeresen tárgyalásokra találkoztunk. A demokratikus ellenzékkel nyilvánosság előtt vállaltam a közösséget. 1985 áprilisában a demokratikus ellenzék meghívására megjelentem a Rakpart Klubban, és beszédet mondtam. 

Nemrég Mécs Imre hívta fel a figyelmemet, hogy ennek megvan a jegyzőkönyve. Kértem is, hogy juttassa el hozzám. Ő kipécézett egy most számomra is érdekes mondatot, amiben én azt mondtam, hogy nem a hatalom, hanem a törvény oldalán állok, de ezért sokat most még nem tehetek, azonban ha a szocializmus így folytatja, akkor egy bukott kísérletként fog kimúlni az emberiség történetéből, és a rossz emlékeink között fogjuk számon tartani. Ismétlem, hogy ezt '85-ben mondtam az ellenzék jelenlétében. Solt Ottília, Kőszeg Ferenc, Mécs Imre és körülbelül 400 velük rokonszenvező ember jelenlétében. 

BBC: 1987-ben tartották Lakitelken a találkozót. Egyes elemzők szerint a népnemzeti szál reakciója volt a demokratikus ellenzéknek az év áprilisában a Beszélő különszámában közzétett Társadalmi szerződés-ére. Valóban érezhető volt már akkor egy népi-urbánus szembenállás?

Pozsgay Imre: Ennek történelmi hagyományai voltak. Magam is rettenetesen gyötrelmesen éltem meg ezt, hiszen szakítópróbának bizonyult a magyar politikai életben. Anakronisztikus az egész, történelmietlen, főleg a II. világháború után. Ennek gyökerei a két világháború közötti időre nyúlnak vissza. Az biztos, hogy nem én interpretáltam ezt népi-urbánus ellentétként. Én csak annyit mondtam, hogy a demokratikus ellenzék felrúgta a monori találkozó megállapodását. Ott ugyanis arról volt szó, hogy szigorú és következetes együttműködésben cselekszenek, bármely oldalról érkeztek is ezek az ellenzékiek. 

Erre föl a demokratikus ellenzék kiugrik a maga avantgardista programjával, és mintegy elébe vág a partnernek. Ez kihívó cselekedet volt. Erre sem én léptem kezdeményező módon, hanem az ún. népi-nemzeti szárny képviselői. Választ akartak. Én ebben a válaszban melléjük álltam, és ez volt az a megbocsáthatatlan cselekedet, amelyet a demokratikus ellenzék vagy az abból kinőtt politikai erők és személyiségek máig nem tudnak megbocsátani.

BBC: 1989 januárjában ön adott egy emlékezetes rádiónyilatkozatot, amelyben az 1956-os eseményeknek nevezett forradalmat népfelkelésnek minősítette. Tudjuk, hogy ez hova vezetett, de miért éppen akkor és miért egy rádióinterjúban mondta mindezt?

Pozsgay Imre: Kádár leváltása után vagyunk. A Központi Bizottság rám bízza a pártprogram előkészítését. Én akkor a reformerekkel együtt a pártvezetőségbe kerültem, a Politikai Bizottság tagja lettem. Egy Kádár utáni politikai vezetőségnek vagyok a tagja. A feladat elvállalásakor azt a feltételt szabom, hogy teljes önvizsgálatot kell végeznie a pártnak. Nagy huzavona után Grósz beadta a derekát. 

A párt 1945-től minden bűnét, népellenes cselekedetét a nyilvánosság elé kell, hogy tárja. A legközpontibb kérdés a Rajk-per, a Mindszenty-per, az egyéb gyalázatok mellett az '56-os helyzet volt. 1956-ot a rendszer mint ellenforradalmat és mint a népre leselkedő imperialisták által bujtogatott veszélyt jellemezte. Kádár és pártja mint nemzetmentő lépett fel. Ebből a szerepből kellett kimenteni ahhoz, hogy lecsillapodjék ez a párt és ne váljon a rendszerváltás ellenerőévé. Kádár leváltásának napján 862 ezer fizető tagja volt ennek a pártnak. 

Ha ez az állomány megijesztve és a leszámolástól való félelemben éli meg a rendszerváltást, az polgárháborús helyzetet teremthetett volna. Grósz igyekezett is ezt felkorbácsolni. 1988 novemberében a Budapest Sportcsarnokban elmondott beszédében fehérterrorral rémisztgette a híveket és a pártot, de hozzátette, hogy az utcán ott leszünk. Tehát szinte bejelentett egy polgárháborús helyzetet. Ezt kellett valahogyan elhessegetni, leszerelni. Aki kimondja azt, hogy '56 nem ellenforradalom, hanem népfelkelés volt, az kiüti az eszmei és legitimációs alapot ebből a pártból. A tagság ezt meg is értette, és hála istennek úgy viselkedett, ahogy kellett, hogy viselkedjen.

BBC: A rendszerváltás idején jó esélye volt arra, hogy köztársasági elnök legyen. Ezt az SZDSZ és a Fidesz ún. négyigenes népszavazása akadályozta meg. Most viszont tagja a Nemzeti Konzultációs Testületnek, amit éppen Orbán Viktor, a Fidesz elnöke hívott életre. Nem érzi ezt a helyzetet pikánsnak?

Pozsgay Imre: De igen. Mondhatnám azt is, hogy az éles, majdnem gyilkos szembenállás, amely akkor köztünk volt, maradandó nyomokat hagyott bennünk. Ha én meg tudtam változni, és be tudtam látni, hogy még ilyen ellentétek fölött is megvalósítható a kézfogás, akkor remélem, hogy a Fidesz oldaláról is elindul valami belátás. Az SZDSZ felől ezt nem remélem. Az SZDSZ egész programja ahhoz a négyigenes szavazáshoz és az engem a köztársasági elnöki széktől elütő döntéshez kapcsolódik. 

Ennek keretében belőlem egyfajta fenyegető alakot kellett faragni. Kitaláltak olyan abszurdumokat, mint "itt nem lesz Jaruzelski-féle oktatás". Mikor voltam én Jaruzelski? A lengyel helyzetben Jaruzelski folytatta a köztársasági elnökséget, nem kellett megválasztani. Engem pedig meg kellett volna választani. A lényeg az, hogy nem az én kommunista múltammal volt bajuk, hanem nemzeti elkötelezettségemmel, amelyet túlzottnak és elfogadhatatlannak, provinciálisnak tekintettek. Erre aztán a legkülönbözőbb jelzőket és becsmérlő kifejezéseket találtak. Elég leleményesek ebben. A magyar liberális sajtó fantáziája például az én személyem jellemzésében, mondhatni, határtalan. 

Ez zavarna azonban legkevésbé. Igazán az zavar, hogy utána ugyanezek, akik bennem, aki a lépcsőt építgettem számukra is a rendszerváltáskor, valamiféle ellenfelet láttak, azok nyugodtan szövetségre tudtak lépni olyanokkal, akikről nem akarok semmit mondani. Tessék megnézni a lajstromot.

BBC: Mintha ön az elmúlt másfél évtizedben nem találta volna a helyét politikailag. 1990 novemberéig az MSZP alelnöke, frakcióvezetője, majd független képviselő 1994-ig. 1998-ban az MDF képviselőjelöltje volt, most pedig a Nemzeti Konzultációs Testület tagja. Hol van a valódi helye a politikai palettán?

Pozsgay Imre: Ebben semmi változás nincs a '70-es évek végétől. Az a nemzeti elkötelezettség, amely akkor meggyökerezett bennem, semmit nem változott azóta sem. Az összes többi megnyilvánulásom útkeresés ennek a szempontnak az érvényesítéséhez. Ezekben az útkeresésekben többnyire a magam kárára vereségeket szenvedtem. Ezt jól viseltem. Mindig a magam kockázatára hoztam döntéseket. Amikor az MSZP-ből kiléptem, az összes privilégiumot magam mögött hagytam. 1998-ban pedig a lakitelki nosztalgia vonzott afelé, hogy képviselőjelöltséget vállaljak a gyengélkedő MDF köreiben. 

A megjelenésem azonban ezen a gyengélkedő helyzeten nem tudott változtatni. Megesett velem, hogy a vesztesek mellé álltam, de bukott embernek soha nem tartottam magam, mert hála istennek olyan cselekedetekre adott a sors lehetőséget, hogy azon még mások is osztozkodhatnak.

BBC: Egy interjúban úgy határozta meg önmagát, hogy ha szabadságról, demokráciáról, alkotmányos jogállamról van szó, akkor szabadelvű, ha szociálpolitikáról, gazdaságpolitikáról, akkor baloldali, ha kultúráról, iskoláról, nemzeti sorskérdésekről, akkor nemzeti-konzervatív. Van értelme ilyen felosztásnak? A szociálpolitika például nem nemzeti sorskérdés?

Pozsgay Imre: Nincs értelme. Pontosan erről van szó. Ha én a nemzethez tartozónak vallom magam, akkor az említett kategóriák mindegyike a nemzeti sorskérdésekhez tartozik. Azt szerettem volna sugallni, hogy demokratának, szabadságpártinak lenni nem egy pártállás, nem egy pártszervező elv, hanem minden politika szervezési elve. Emberekért felelősséget érezni, szolidaritást vállalni nem valamiféle párthívószó, hanem humanitárius, az európai politikai kultúrába tartozó dolog. 

Ezeket a kategóriákat nem én szabdaltam szét, hanem ezek mentén szakadt szét a magyar politikai élet. Azt próbáltam sugallni, hogy van lehetőség a közös gondolkodásra. Csak néhány ügyet ki kell emelni ebből a megosztó szempontkörből, és ha azok körül politikai akarat szerveződik, azzal a nemzeti kormányzás érlelődik. 