Szepesi György Budapest díszpolgára lesz

Az idén néggyel több díszpolgára lehet Budapestnek, ha a jelölések alapján pénteken sorrendet állított eseti bizottság véleményét osztja majd a jövő héten a Fővárosi Közgyűlés is. 

A főpolgármester által javasolt Kornai János közgazdász és Fischer Iván karmester, valamint a szocialisták által kezdeményezett Szepesi György újságíró és Radnóti Miklósné Gyarmati Fanny, a költő Radnóti Miklós felesége kapta a legtöbb szavazatot a díszpolgári címre.

 

Jelölték még Petrovics Emil zeneszerzőt, Törőcsik Mari színművészt és Szőllősy András zeneszerzőt

 

A Pro Urbe Budapestért címre benyújtott harmincnégy egyéni javaslatból öt személynek, a két szervezeti indítványból pedig egynek, a Fővárosi Tűzoltóparancsnokság kollektívájának elismerését támogatta a döntés-előkészítő bizottság.

 

Egyéni kitüntetésre javasolja a testület Balázs Péter egyetemi tanárt, az Európai Bizottság korábbi regionális biztosát, Benkő Sándor dzsessz klarinétost, László Imrét, a Szent Imre kórház főigazgatóját, Nádas Péter írót és Vágó István újságírót.