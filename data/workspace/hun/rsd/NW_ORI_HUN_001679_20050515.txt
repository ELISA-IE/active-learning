Tini és focikapus az 1010 iráni elnökjelölt között

1010 ember akar iráni elnök lenni. A legfiatalabb induló 16, a legidősebb 86 éves. A női indulókat a konzervatív vezetés kizárta a versenyből.

Soha nem látott sokaság, 1010 ember indul jövő hónapban az iráni elnökválasztáson - írja a BBC News. A jelentkezőket a konzervatív Őrök Tanácsa vizsgálja. Az indulók között 89 nő is van, de azt már korábban bejelentették, hogy rájuk nem lehet szavazni.

A június 17-i választás egyik legfőbb esélyese a korábbi elnök, Akbar Haszemi Rafszandzsani. De szavazhatnak majd a teheráni főpolgármesterre, a korábbi iráni rendőrfőnökre és a fociválogatott egykori kapusára. A legfiatalabb jelölt 16, a legidősebb 86 éves.

Mohammad Khatami elnök nem jelöltetheti újra magát, mert most tölti ki második elnöki ciklusát.