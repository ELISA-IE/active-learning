Bezárhat sok utazási iroda

Május 13-tól megemelkedik az utazási irodák által letett vagyoni biztosíték mértéke: az eddig az árbevétel három százalékában megállapított összeg minimálisan ötszázezer forintra módosul. A Napi Gazdaság szerint ez a lépés vélhetően gátat szab a kis cégek szaporodásának, eddig ugyanis irreálisan alacsony forgalom mellett is lehetett belföldi utakat szervezni.

A hónap közepétől életbe lépő kormányrendelet azt is előírja, hogy az utazási irodákról vezetett nyilvántartás egyes adatait nyilvánosságra kell hozni, így ismertté válik a vagyoni biztosíték mértéke, a biztosítékot szolgáltató hitelintézet vagy biztosító neve.

A Napi Gazdaság szerint ez a lépés vélhetően gátat szab a kis cégek szaporodásának, eddig ugyanis irreálisan alacsony forgalom mellett is lehetett belföldi utakat szervezni. Az ötszázezer forintos minimumösszeg eléréséhez akkora forgalom kell, amelynek sok társaság nem tud megfelelni, így számos utazási iroda tűnhet el a piacról.

A módosításban az is helyet kapott, hogy az ügyfél és az utazási iroda között létrejött szerződésben szerepelnie kell annak a kitételnek, miszerint ha a külügyi tárca valamelyik országot nem ajánlja utazási célpontnak, akkor az utazó dönthet úgy, visszakéri teljes összeget, vagy helyettesítő utat kér. Egy utazási iroda vezetője ennek kapcsán a lapnak elmondta, hogy az ilyen államokba utazók tisztában vannak a veszéllyel, bár az internetes ajánlatok alapján erről nem kap információt az ügyfél.