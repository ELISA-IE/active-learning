Sms-ben is hívják a véradókat

Az Országos Vérellátó Szolgálat sms-ben és telefonon is megkeresi azokat, akik korábban adtak vért, hogy újra segítsenek véradással. A szolgálatnál azt mondják, nincs rendkívüli helyzet, nyáron mindig kevesebben adnak vért a szabadságok miatt, ezért szólnak telefonon a rendszeres véradóknak. 

Sms-ben és telefonon keresi meg a korábbi véradókat az Országos Vérellátó Szolgálat, hogy újra adjanak vért. Az [origo] megkeresésére a szolgálatnál azt mondták, hogy nincs rendkívüli helyzet, máskor is telefonálnak, sms-eznek a véradóknak. Nyáron mindig kevesebb a véradó a szabadságolások miatt, ezért ilyenkor gyakrabban fordulnak ehhez az eszközhöz - mondta a vérellátó munkatársa.A nyári vérhiány évek óta visszatérő probléma, amit részben az okoz, hogy az önkéntes véradók szabadságra mennek, illetve a turistaszezonban gyakoribbak a balesetek, és ekkor megugrik a kórházak vérigénye is. 

Szeptembertől a főiskolásokat, egyetemistákat is megpróbálják rávenni, hogy adjanak vért: versenyt hirdetnek az iskolák között. A verseny győztese az az iskola lesz, ahová a legtöbb véradó diák jár. A verseny szeptemberben indul és jövő év májusáig tart. Az első helyezett iskola véradó-serleget kap ajándékba.