Hét kerülettel kisebb lenne Budapest

A fővárosi SZDSZ kezdeményezi, hogy a peremkerületek váljanak le Budapestről, a belső kerületek pedig tartozzanak egységes irányítás alá. Az egyik érintett kerület, Újpest polgármestere már korábban kezdeményezte, hogy a külső kerületek váljanak elővárosokká. A fővárosi MSZP és Fidesz ugyanakkor komolytalannak tartja az elképzelést. 

Egy korábban már Újpest polgármestere által is felvetett elképzeléssel állt elő az SZDSZ: a peremkerületek váljanak le Budapestről, a főváros belső részét pedig egységesítsék. A szabad demokraták fővárosi frakciója szerint akadályozza a város fejlődését a jelenlegi helyzet, hogy szinte mindennek két gazdája van, a főváros és a kerületek. Az elképzelés szerint a peremkerületek - Újpest, Rákospalota, Rákosszentmihály, Rákoscsaba, Pestszentlőrinc, Pesterzsébet és Csepel - külön települések lennének, ahogy ez a második világháború előtt is volt, a belső kerületeket pedig a főváros egységes vezetése irányítaná. 

Újpest polgármestere, Derce Tamás már többször javasolta, hogy a peremkerületek váljanak elővárosokká, de akkor nem értettek egyet a Fidesz-MDF támogatottságú polgármester elképzelésével. Derce Tamás az [origo]-nak elmondta, hogy miután értesült a fővárosi SZDSZ álláspontjáról, megbeszélést kezdeményezett a négy parlamenti párt képviselőivel, az egyeztetést várhatóan hamarosan megtartják. A polgármester elképzelése szerint szinte két főváros jönne létre, az úgynevezett Kis-Budapest (a belső kerületekkel) és az elővárosok társulása, ide tartoznának a mostani peremkerületek, a majdani elővárosok. Az új rendszerben szerinte jobban fejlődhetnének a peremvárosok, több pénz jutna a működésükre. "Most nagyon sok pénzt fizetünk különböző alapokba, melyekből a kerület adottságai miatt esélyünk sincs pénzhez jutni" - mondta Újpest polgármestere, aki úgy tudja, hogy a többi külső kerület polgármestere is inkább leválás-párti. Derce Tamás jó példaként Párizst említette, ahol működik az elővárosi rendszer. 

A fővárosi MSZP-frakció vezetője, Gy. Németh Erzsébet értetlenül áll az SZDSZ-es javaslat előtt, szerinte ezt a felvetést semmilyen szakmai előkészítés nem előzte meg. "Aki ilyet mond, nem ismeri a város működését" - mondta arra utalva, hogy a város így alkot egy működőképes egységet, a belső és külső kerületekkel együtt. Azzal ugyanakkor egyetért, hogy a fővárosi önkormányzat és a kerületek feladatmegosztásán változtatni kell, de erre nem az a megoldás, hogy "700 ezer embert kiebrudaljunk a fővárosból" - mondta az [origo]-nak a fővárosi MSZP-frakció vezetője. 

Nem ért egyet a külső kerületek leválasztásával a fővárosi Fidesz sem, az elképzelést komolytalannak tartják. Kupper András frakcióvezető szerint a problémákra nem a kerületek leválasztása a megoldás, hanem az önkormányzati törvényt kell módosítani. Kupper megjegyezte, hogy korábban volt már egy népszavazási kezdeményezés Csepel leválásáról, akkor azt a főpolgármester nem támogatta.