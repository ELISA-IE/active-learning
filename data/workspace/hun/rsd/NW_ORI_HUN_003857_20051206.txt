Külön akarnak kisebb önkormányzatot a kormánypártok

Bár a kisebb önkormányzatról szóló négypárti tárgyalások még el sem kezdődtek, a két kormánypárt külön-külön már benyújtotta javaslatát arról, hogy miként csökkentenék a helyi képviselők számát. A két beadvány több ponton is különbözik.

Felére, illetve háromnegyedére csökkentené az önkormányzati képviselők létszámát az SZDSZ és az MSZP. A szabad demokraták két héttel ezelőtt nyújtották be javaslatukat a parlamentnek arról, hogy a legkisebb települések kivételével 30-50 százalékkal csökkenjen a megválasztható képviselők száma. A 600 fő alatti településeken viszont egy fővel nőne a létszám, mert a jelenlegi háromfős testületek a működőképesség határán vannak - olvasható a javaslat indoklásában.

Egy kétezer lelkes faluban ugyanakkor már kilenc helyett csak hat képviselőt lehetne választani, egy négyezer lakosú községben pedig tizenegy helyett nyolcat. Az a megoldás, hogy a korábbi páratlan szám helyébe páros szám lép, biztosítja, hogy a képviselő-testületnek - a polgármestert is beleszámítva - mindig páratlan számú tagja legyen - írják az előterjesztők. A 10 ezer lakos alatti településeken - ahol úgynevezett kislistás rendszer működik -  kismértékben szintén csökkenne a képviselők száma. A tízezer lakos feletti településeknél már felére csökkentenék a képviselők számát, a megyei közgyűlések létszáma pedig akár 60-70 százalékkal is megcsappanna.

A liberális párt már évek óta szorgalmazza a kisebb állam kialakítását, szerintük ugyanis nemcsak olcsóbban, hanem hatékonyabban is működnek a kisebb létszámú testületek, így a parlament és az önkormányzatok is.

Az MSZP hétfőn nyújtotta be a parlamentnek a saját javaslatát, amely átlagosan negyedével csökkentené a képviselő-testületek létszámát. A szocialisták ugyanis máshogy kalkuláltak. Az ő javaslatuk szerint 600 lakosig három, 1300 lakosig öt, 3000 lakosig hét, 5000 lakosig kilenc, tízezer lakosig 11 fős lenne a testület. A 10 ezernél nagyobb településeken viszont már nagyobb az eltérés a szocialisták javaslatában, Budapest esetében pedig a 66 tagú képviselő-testületet az MSZP csak 55 fősre csökkentené, míg az SZDSZ 33-ra.

Az önkormányzati képviselő-testületek létszámának csökkentéséről hamarosan négypárti tárgyalások kezdődnek; az MSZP tárgyalási alapnak tekinti mind a saját, mind az SZDSZ javaslatát - mondta az [origo]-nak dr. Kovács László, a szocialista módosító indítvány egyik előterjesztője. A képviselő szerint a parlament és az önkormányzatok létszámának csökkentését együtt kell kezelni, ezért 2010-ben lépne életbe a törvénymódosítás.

Persze ehhez széles körű egyetértésre lesz szükség, a választójogi szabályokat ugyanis csak kétharmados támogatással lehet megváltoztatni. Erre akár meg is lehet az esély, nemrég ugyanis a Fidesz elnöke, Orbán Viktor szintén jelezte, hogy szükség van az önkormányzati képviselők létszámának csökkentésére.

Nagy Szilvia