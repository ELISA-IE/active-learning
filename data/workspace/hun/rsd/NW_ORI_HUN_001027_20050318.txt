Perbe fogták Szaddám holland mérgesgáz-ellátóját

Első alkalommal indul per háborús bűnök és népirtás vádjával holland állampolgár ellen. Frans van Anraatot azzal vádolják, hogy ő látta el vegyi anyagokkal Szaddám Huszein volt iraki diktátort. Ezeket a mérgező gázokat az iraki háborúban és a kurdok ellen vetette be a Szaddám-rezsim.

Háborús bűnök és emberirtás miatt emeltek vádat egy a 62 éves holland üzletember ellen. Frans van Anraat a vádirat szerint több ezer tonna, vegyi fegyverekhez szükséges anyagot szállított Szaddám Huszein diktatúrájának. Az ügyészek szerint van Anraat volt az egyik legfontosabb vegyianyag-szállítója a Szaddám-rezsimnek, és tudatában is volt annak, mire használja majd a diktatúra az általa leszállított anyagokat. 

A leszállított mustár- és ideggázt Szaddámék az 1980 és 1988 közötti iraki-iráni háborúban és az iraki kurdok ellen használták fel. Mustárgázt vetettek be például 1988-ban a halabdzsai gáztámadásban. Ennek körülbelül ötezer fegyvertelen kurd (nők, gyerekek, férfiak vegyesen) áldozata volt. 

Van Anraat egy 2003-as interjújában tagadta, hogy tudomása lett volna, mit műveltek Szaddámék az általa az Egyesült Államokban és Japánban beszerzett anyagokkal. "A halabdzsai támadás képei sokkhatásként értek. De nem én adtam ki a parancsot, hogy ezt tegyék" - mondta. 

A férfit 1989 óta gyanúsították az anyagok beszerzésével, ekkor az USA kérésére le is tartóztatták Olaszországban, ám később szabadon engedték. Van Anraat ezután Irakba menekült, és 2003-ig ott is tartózkodott. Ez idő alatt - egyes jelentések szerint - a holland hírszerzést látta el információkkal Szaddám vegyifegyver-programjáról. 

Az USA 2003-as iraki inváziójakor Anraat hazatárt Hollandiába. 2004 decemberében aztán újra őrizetbe vették Amszterdami otthonában. Az ENSZ adati szerint a férfi 36 alkalommal szállított különböző anyagokat - mustárgázt és ideggázt is - Japánból és az Egyesült Államokból. Az anyagokat a belgiumi Antwertpen, majd a jordániai Akaba kikötőjén keresztül juttatta Irakba - írta a BBC News. 

A férfi ellen szóló bizonyítékok egy részét Ali Hasszán al-Madzsid (Vegyész Ali) szolgáltatta. Vegyész Alit többek között a halabdzsai mustárgáztámadás miatt fogták perbe Irakban. A gyilkos támadás miatt Szaddám Huszeinnek is felelnie kell. 