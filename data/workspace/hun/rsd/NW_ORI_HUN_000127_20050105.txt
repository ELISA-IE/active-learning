Újra bíróság előtt a kismamaügy

A Legfelsőbb Bíróságon folytatódik a kismamaügy, melyben a kismamáknak utólag megítélt jövedelempótlék kamatairól dönt majd a bíróság. Korábban a kamatokat követelő pert az egyik kismama elvesztette.

A Legfelsőbb Bíróság foglalkozik a jövőben a kismamaüggyel, fél éven belül sor kerülhet a tárgyalás kitűzésére - írja a Népszabadság. A pert eredetileg egy kismama indította 2003-ban a gyes mellé járó jövedelempótlék ügyében a Magyar Államkincstárral szemben, államigazgatási jogkörben okozott kár miatt. 

A kismamák jövedelempótlék iránti igényét tavalyelőtt a követelt öt helyett három évre visszamenőleg, késedelmi kamatok nélkül ismerte el a bíróság. Egy kismama ezt követően pert indított az eredeti követelés teljesítése érdekében, amit tavaly ősszel másodfokon is elveszített. Radovics Csilla ezután nyújtott be felülvizsgálati kérelmet az LB-hez.