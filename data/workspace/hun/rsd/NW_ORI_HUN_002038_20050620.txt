Roncsolt tüdőket visz az iskolákba az ÁNTSZ

Az Egészségügyi Minisztérium szeretné elérni, hogy az iskolákban és az egészségügyi intézményekben senki sehol ne gyújthasson rá, azaz valósuljon meg a "nulla tolerancia". Nehezíteni szeretnék a cigarettához való hozzájutást is, az árusítóhelyeket regisztrációhoz kötnék, néhány helyen pedig egyáltalán nem lehetne venni, például az iskolai vagy a kórházi büfékben. Az ÁNTSZ Jász-Nagykun-Szolnok Megyei Intézete roncsolt szervek mutogatásával próbálja elriasztani a diákokat a cigitől.

 

Az Egészségügyi Minisztérium tervei szerint hamarosan program indul a dohányzás visszaszorítására. Szeretnék elérni, hogy az iskolákban és az egészségügyi intézményekben "nulla tolerancia" legyen, azaz senki sehol ne gyújthasson rá. Kökény Mihály népegészségügyi kormánymeghatalmazott az [origo]-nak elmondta, ezekben az intézményekben eddig a kijelölt helyeken lehetett dohányozni, de ha a terv megvalósul, annak, aki rá akar gyújtani, ki kell mennie az épületből, sőt az iskolaudvarról is. Ami az egészségügyi intézményeket illeti, Kökény Mihály kijelentette, hogy ott, ahol éppen azokat kezelik, akik többek között a dohányzás miatt betegedtek meg, nem célszerű kijelölni egy helyet, ahol rágyújthatnak. 

A kormánybiztos felhívta a figyelmet arra, hogy a minisztérium által végeztett közvélemény-kutatásokból kiderül, hogy a lakosság 75 százaléka támogatja ezeket az elképzeléseket. Nehezíteni szeretnék a cigarettához való hozzájutást is. Ma sok helyen lehet cigarettát venni, trafikokban, közértekben, éttermekben. Az elképzelések szerint ezeket a helyeket regisztrációhoz kötnék, néhány helyen pedig betiltanák az árusítást, például az iskolai vagy a kórházi büfékben. Azt is komolyabban ellenőriznék, hogy az eddig meghozott szabályokat, például a kiskorúak kiszolgálásának tilalmát betartják-e. A jövedéki adót pedig 2008-ig az uniós értékekhez kell igazítani, azaz ekkorra itthon is annyiba kell kerülnie egy doboz ciginek, mint a többi uniós országban.

Tájékoztató a cigisdobozban

Az egyik legnagyobb dohánygyártó, a Philip Morris Magyarország Kft. is megkezdi a fogyasztói tájékoztató programját. Jamniczky Zsolt, a cég vállalati kapcsolati igazgatója pénteken egy sajtóbeszélgetésen elmondta, hogy a jövő héttől kezdve a jelentősebb dohánytermékek dobozát kis leporellóval látják el, amely a cigarettával kapcsolatos három legfontosabb problémáról, egészségkárosító hatásáról, a függőségről és a fiatalkori dohányzás problémájáról szól. A tájékoztatót közel félmillió példányban füzet formában is terjesztik.     A tervek szerint a programot az év végéig a világ ötven országába vezetik be, huszonöt országban pedig már működik. A tapasztalatok azt mutatják, hogy a fogyasztók kétharmada megnézte, több mint 90 százaléka egyszerűnek és értelmesnek tartotta a szöveget, több mint 70 százalékuk pedig egyetértett vele. Ennek ellenére a fogyasztásban nem eredményezett változást a program.     Roncsolt szervekkel próbálják elijeszteni a fiatalokat

Közben az ÁNTSZ Jász-Nagykun-Szolnok Megyei Intézete újszerű módszerrel törekszik a dohányzás és alkoholfogyasztás visszaszorítására. Felvilágosító előadásokat tartanak  fiataloknak, melyeken a dohányzás és túlzott alkoholfogyasztás által okozott szervi elváltozásokat mutatják be. Mivel a program nem csak újszerű, de sokkoló is, az előadásokat először az iskolák tanárainak mutatják be, és csak akkor viszik a diákok elé, ha ők beleegyeztek. Többek között egészséges májat és zsírmájat, zsugormájat láthatnak a tanulók a szervbemutatón, mely előtt mindig gondosan felkészítik őket arra, amit látni fognak. Szolnok megyében egyébként minden megkérdezett tanár jónak és szükségesnek ítélte meg a programot. Eddig 75 iskolában 860 ilyen előadás volt 1346 pedagógus és 28 ezer gyerek részvételével. 

A szervezők akkor döntöttek a radikális módszer mellett, amikor egy felmérésből kiderült, hogy míg 2001-ben még a középiskolások 60,4 százaléka állította, hogy nem dohányzik vagy csak kipróbálta a cigit, addig 2005-ben már csak 42,1 százalékuk mondta, hogy nem dohányzik. A vizsgálatból az is kiderült, hogy a fiataloknak nem jelentenek semmit a cigarettásdobozok figyelmeztető feliratai. Ha elolvassák is, úgy ítélik meg, hogy ez nem róluk szól, és a dohányzás rájuk nem jelent veszélyt. A szervezők a program eredményei közé sorolják, hogy a fiatalok az előadással kizökkenthetők az érdektelen, flegmatikus állapotból, figyelmük, érdeklődésük ráterelhető erre a problémakörre. Állítólag az előadás után még napokig beszélgetnek róla. Ilyen értelemben a program elérte célját, nem véletlen, hogy már Baranya megyében is elindították. 