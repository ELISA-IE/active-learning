Kitálalt Hitler utolsó napjairól egy ápolónő

Megtörte a hallgatást Erna Flegel, aki ápolónőként tartózkodott Hitler mellett a diktátor életének utolsó napjaiban. Az ápolónő szerint Hitler mindvégig nagyon kedves és udvarias volt a bunker többi lakójával, és szívesen ivott forró csokit a propagandaminiszter Goebbels gyerekeivel. 

Interjút adott a Guardian című brit lapnak Erna Flegel, aki ápolónőként volt Hitler mellett a diktátor életének utolsó napjaiban. Flegel korábban nem beszélt erről az időszakról, a családja is csak annyit tudott, hogy a háború utolsó napjait Berlinben töltötte. A volt ápolónő jelenleg egy idősek otthonában él Németország északi részén. Bár már 93 éves, még mindig jól mozog és tiszta a gondolkodása - írja a Guardian. 

Erna Flegel ápolónőként kezdett dolgozni a berlini Vöröskeresztnél 1943-ban. Egy rövid időre a keleti frontra szállították, majd 1944 novemberétől megint Berlinben dolgozott. Ekkorra összeomlott a német hadsereg, Hitler nem mozdult Berlinből, az utolsó időszakot egy bunkerben töltötte. Az ápolónőnek nem Hitler miatt kellett a bunkerben segítenie, hanem az érkező sebesülteket látta el. Flegel az utolsó nő, aki életben van azok közül, akik a bunkerben voltak Hitler mellett. Az egyetlen még élő másik túlélő, a 88 éves Rochus Misch nem hajlandó beszélni erről az időszakról. 

"Amikor először megjelent, nem hatott rám különösebben" - mondta a Hitlerrel való első találkozásról Erna Flegel. Amikor Hitler visszatért Berlinbe, kezet rázott mindenkivel, akit nem ismert korábbról. "Mindig udvarias és kedves volt. Semmi olyat nem tett, ami kifogásolható lett volna" - mondta az ápolónő Hitlerről. 

1945 áprilisában a náci propagandavezér Joseph Goebbels is beköltözött a bunkerba feleségével, Magda Goebbelsszel és hat gyerekével. Később, amikor már világossá vált, hogy a helyzet reménytelen, az ápolónő azt tanácsolta Goebbels feleségének, hogy legalább a gyerekeket juttassa ki valahogy Berlinből. "Csodálatos nő volt, átlagon felüli képességekkel" - mondta Flegel Goebbels feleségéről. "Ki akartam vinni legalább egy vagy két gyereket a városból, de Magda Goebbels azt mondta, hogy ő nem mozdul, mert a férje mellett van a helye, a gyerekeknek pedig mellette, az anyjuk mellett" - mesélte. Az akkor 33 éves ápolónő beszámolója szerint Hitler imádta a bunkerben játszadozó gyerekeket, forró csokit ivott velük, és megengedte, hogy használják a fürdőkádját. 

Flegel beszámolt Hitler teljes összeomlásáról is. Az utolsó napokra már nagyon megőszült, a saját koránál 15-20 évvel idősebb ember benyomását keltette - mondta Hitlerről. 1945. április 29-re a harcok elérték Berlin központját. A bunkerban megszakadt a rádiókapcsolat a külvilággal. Este fél tizenegykor Hitler mindenkivel kezet fogott, és mondott pár baráti szót - emlékszik vissza az ápolónő. A következő nap délutánján Hitler öngyilkos lett. "Nem láttam a holttestét, de tudom, hogy felvitték a kertbe, és elhamvasztották" - mondta Erna Flegel. Az ápolónő szemtanúja volt Goebbels családja halálának is: egy fogorvost kértek meg arra, hogy injekcióval mérgezze meg a gyerekeiket, ezt követően a házaspár is öngyilkos lett.

Mire az oroszok elértek Hitler bunkeréhez, alig néhány embert találtak ott. Flegel beszámolója szerint "nagyon emberien" bántak velük, miközben sok beszámoló arról szól, hogy Berlinben rengeteg nőt erőszakoltak meg.