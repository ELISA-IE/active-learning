A cunami enyhítheti a terrorizmust

Terrorizmuskutatók szerint a dél-ázsiai szökőár okozta károk enyhítése kitűnő alkalom lehet a terrorizmus visszaszorítására. A katasztrófa ugyanis meggyengítette a lázadó csoportokat és infrastruktúrájukat is a térségben. Az amerikai helikopterek és a helyi kormányok szállítmányai pedig többet hozhatnak, mint amit a lázadók kínálnak a sokat szenvedett embereknek.

Különleges alkalmat nyújt a december 26-ai földrengés és szökőár pusztítása arra, hogy visszaszorítsák a terrorizmust a dél-ázsiai térségben - írja a CNN biztonságpolitikai és terrorizmus-szakértőkre hivatkozva. A hatalmas pusztítás mértékét jelzi, hogy a terroristavezér bin Laden legújabb hangüzenetének - amelyet a múlt héten tettek közzé - alig volt visszhangja. 

Pedig a katasztrófa által sújtott környéken nem ismeretlen az erőszak jelenléte, elég csak Srí Lankára gondolni, ahol a kormányzat és a Tamil Tigrisek évek óta küzdenek egymással. A tamilok már 1987-ben alkalmaztak például öngyilkos merényleteket. Vagy ott van Thaiföld déli része, ahol sok száz ember vesztette életét a tavaly elmérgesedő viszálykodásokban az iszlám szélsőségesek és a thai hadsereg között. A szökőár által leginkább sújtott indonéziai Aceh tartományban is folyamatos a kormányellenes terrorista tevékenység - írja a CNN. 

A Srí Lanka-i származású Rohan Gunaratna, a szingapúri védelmi és stratégiai tudományos intézet vezető kutatója azonban úgy véli, hogy az árhullámnak a terrorizmus elleni harc szempontjából jó hatásai is voltak. A cunami komoly veszteségeket okozott a terroristáknak is, elmosva a szervezetek tagjait vagy a csoportok felszerelését. 

Gunaratna szerint a jelenlegi helyzet "arany alkalom az Egyesült Államok számára". Az USA és a nyugati országok ugyanis eddig vesztésre álltak a terroristák ellen vívott ideológiai háborúban, ám a segélyszállító amerikai helikopterek olyasmit hozhatnak a térségnek, amit a felkelők biztosan nem. A pusztítás által nincstelenné tett milliók megsegítése ugyanis Gunaratna szerint elnyomhatja bin Laden és a terrorizmus üzenetét, legalábbis Indonéziában, a világ legnépesebb iszlám államában. 

A szakértő ugyanakkor nem túlzottan optimista, megjegyzi, hogy Srí Lankán például a Tamil Tigrisek és a kormányzat most azon kaptak össze, hogy ki ossza szét a segélyeket. 

Zach Abuza, a bostoni Simmons College délkelet-ázsiai tanszékének professzora szerint a segélyek mostani, sőt az eljövendő években történő kiosztásával aratható propagandagyőzelem lehetősége nem csupán az Egyesült Államoknak áll fenn, hanem az érintett országok kormányainak is. Abuza szerint ugyanakkor figyelni kell az iszlám jótékonysági szervezetek, főképp a szaúd-arábiaiak megjelenésére. Ilyen szervezetek ugyanis gyakran pénzelnek al-Kaidához kapcsolódó csoportokat, például a Fülöp-szigeteken működő Abu Szajjafot. 

Szingapúri kollégájához hasonlóan ugyanakkor Abuza is úgy véli, hogy  a cunami következményei segíthetnek megfékezni a terrorizmus terjedését a térségben, ha az USA és a helyi kormányok betartják ígéreteiket - írja a CNN.