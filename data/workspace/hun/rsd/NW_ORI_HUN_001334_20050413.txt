AIDS-fertőzés miatt fenyegeti Líbia Bulgáriát

Kereskedelmi embargóval fenyegeti Líbia Bulgáriát. A két állam között évekkel ezelőtt egy bengázi kórházban bekövetkezett sorozatos AIDS-fertőzés adott okot vitára. Líbia szerint öt bolgár ápolónő és egy palesztin orvos felel több száz gyerek megbetegedéséért. Az egészségügyieket korábban már halálra ítélték Líbiában. 

Kereskedelmi és befektetési embargót kíván életbe léptetni Bulgáriával szemben Líbia. Az észak-afrikai ország szerint Szófia a felelős több mint 400 líbiai gyerek betegségéért. Tripoli szerint az évekkel ezelőtti fertőzést szándékosan okozta öt bulgáriai ápolónő és egy palesztin orvos egy bengázi kórházban. A gyerekek közül eddig 40-en vesztették életüket.

Egy névtelenül nyilatkozó líbiai illetékes szerint "Líbia bojkottálni fogja az összes bolgár céget, és lezárja előttük a befektetési és kereskedelmi lehetőségeket, mivel a bolgár kormány elutasította kérésünket, hogy vállalja a felelősséget állampolgárai tetteiért". A líbiai kormánytisztviselő szerint a kilátásba helyezett líbiai lépéseket részben a fertőzött gyerekek családjainak nyomására hozzák, illetve válaszul "a bolgár kormány Líbia befeketítését célzó kampányára".

A fertőzés miatt - minek során 426 gyerek kapott AIDS-et - korábban már golyó általi halálra ítélték az öt bolgár ápolónőt és a palesztin orvost. Az ítéletet annak ellenére meghozták, hogy AIDS-szel foglalkozó szakemberek vallomásaiból kiderült: a fertőzés még a nővérek megérkezése előtt kezdődött, és inkább okozták a rossz higiéniai körülmények (többször használt injekciós tűk, ellenőrizetlen vérkészítmények), mint az ápolók. A vádlottak fellebbeztek az ítélet ellen, a líbiai legfelsőbb bíróság várhatóan májusban dönt az ügyről. 

A líbiai hatóságok eljárását az Egyesült Államok és az Európai Unió is bírállta, és jelenleg ez a legfőbb akadálya annak, hogy az ország véglegesen kilépjen a hosszú évek óta fennálló diplomáciai elszigeteltségből - írja a Guardian. 

Líbia azt követeli Bulgáriától, hogy fizessen kártérítést az áldozatok családjainak, építsen egy korszerű kórházat Líbiában és biztosítson orvosi kezelést Európában kárpótlásként, és akkor esetleg szabadon engedik az 1999 óta fogva tartott egészségügyieket. Szófia ugyanakkor visszautasítja a líbiai követeléseket arra hivatkozva, hogy az ápolók nem bűnösök. 