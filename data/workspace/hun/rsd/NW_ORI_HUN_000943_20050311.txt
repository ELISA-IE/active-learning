A romák a legbüszkébbek európaiságukra

A magyarok büszkék magyarságukra, de hazafias érzéseikbe szégyenérzet is vegyül - derül ki a Tárki felméréséből, melyet a Népszabadság közöl. A vizsgált társadalmi csoportok közül csak egy akad, amely az átlagosnál jobban ragaszkodik európaiságához: ez a társadalmi csoport a cigányság. 

A megkérdezettek háromnegyede, ha választhatna, legszívesebben akkor is magyar lenne. Ugyanakkor minden második ember gyakran kevésbé képes büszke lenni magyarságára, mint azt szeretné. A megkérdezettek 40 százaléka néhány dolog miatt szégyelli magyarságát - derül ki a Tárki felméréséből, melyet a Demokrácia Kutatások Alapítvány megbízásából készített. Rendkívül magas - megközelíti a 90 százalékot - azok aránya, akik büszkék a magyar sportolók sikereire. 

Magyarságukra az átlagosnál is nagyobb arányban büszkék a Nyugat- és Közép-Dunántúlon élők, a nyugdíjasok, a vallásosak. A magyarságérzet erőssége és a politikai nézetek között nincs szoros kapcsolat. A vizsgált társadalmi csoportok közül csak egy akad, amely az átlagosnál jobban ragaszkodik európaiságához: ez a társadalmi csoport a cigányság. A romák ugyanakkor a magyarságukat is fontosnak tartják, tehát nem magyar identitásuk rovására büszkék európaiságukra.