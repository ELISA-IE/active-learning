Parkot akarnak a neonvadászok

Neonparkot szeretne létrehozni a magát NEONON-nak nevező csoport, amelynek képzős és bölcsész tagjai egy éve gyűjtik a rendszerváltás előtti időszak neonreklámjait: már nem világító, de Budapest falain még megtalálható Virágért, Cipőt a cipőboltból feliratokat, neoncsőből hajlított kályhaemberkét, grillcsirkét. A gyűjteményből június 25-én kiállítás nyílik.

Mézesmackó üzletlánc, Telitalálat, Vásároljon készruhát, Cipőt a cipőboltból - régi neonreklámok feliratai, melyek már nem működnek, de eszmei értékük van, és városképtörténeti szempontból nagyon értékesek. Egy éve kezdte el a Képzőművészeti Egyetem két hallgatója és egy bölcsész fiú gyűjteni a pusztuló reklámokat. A múzeumok éjszakáján, június 25-én az Elektrotechnikai Múzeumban kiállítás nyílik a főváros régi neonreklámjaiból.

"Ezek régi relikviák. Tizenöt éve nem tartják karban és folyamatosan szedték le őket többek között az új reklámok miatt" - mondta az [origo]-nak Soós Károly, a NEONON csoport egyik tagja. "Azelőtt csak fotókat készítettünk ezekről, de szeretnénk azt is, ha egyszer létrejönne egy neonpark. Ez olyan, mint a Szoborpark, csak itt nem állami művészetről van szó, ezek nem rettenetes hatalmi jelképek, hanem egyszerűen szépek. Vannak gyönyörű figurális neonok is, például egy grillcsirke, kakas vagy a csőből kirakott kályhaemberke a Deák téren" - tette hozzá.

"Nagy a városképtörténeti jelentőségük, tipográfiailag gyönyörűek. Nincs például két egyforma Virágért felirat, mindegyiket kézzel hajlították, festették" - mondta Soós, aki szerint mindenkinek sokat jelentenek az olyan feliratok, mint a Mézesmackó üzletlánc vagy a Telitalálat az Oktogonon. Ezek a feliratok nem marketingszempontok alapján készültek, erre jó példa a Cipőt a cipőboltból vagy a Vásároljon készruhát! felirat - említett egy, a neonok összegyűjtése mellett szóló másik érvet.

A NEONON egy public-art gyűjtő csoport Soós szerint. "Elég sokan gondolkoztak azon, hogyan lehetne megmenteni ezeket az értékeket. Mi, mielőtt leszedünk egyet, felkeressük a tulajdonost, ami gyakran nehézségekbe ütközik." A tulajdonosok többsége viszont csak örül, ha leszerelik és elszállítják a feliratokat - magyarázta Soós, bár sokszor előfordul, hogy a tulajdonos ragaszkodik a neonokhoz, de nincs pénze felújítani.

A neonoknak csak nagyon kis része látszik még ma is, ahhoz képest, hogy a húszas évektől legalább a nyolcvanas évekig gyártottak neonreklámokat.