Kevesebb lett a bizonytalan szavazó

Gyurcsány Ferenc és Orbán Viktor vitáját követően kevesebb lett a bizonytalan szavazó - derül ki a Szonda Ipsos közvélemény-kutatásából, melyet a Népszabadság közöl. A pártok felé fordulásból a Fidesz és az MSZP egyenlő mértékben profitált, a többieknek viszont nem sikerült új szavazókra szert tenniük.

Gyurcsány Ferenc és Orbán Viktor vitája kiemelte a politikai közönyből a választópolgárok egy részét. Az idén páratlanul magas volt a pártokat valamilyen okból - bizonytalanságból, passzivitásból - elkerülők aránya. A stabilan 40 százalék feletti csoport most először szorult e határérték alá, egyetlen hónap alatt nyolc százalékot csökkenve. A pártok felé fordulásból a Fidesz és az MSZP egyenlő mértékben profitált, a többieknek viszont nem sikerült új szavazókra szert tenniük - derül ki a Szonda Ipsos közvélemény-kutatásából, melyet a Népszabadság közöl.

A korábbiakhoz hasonlóan a Fidesz a fiatalok és a vidéken élők körében, míg az MSZP az idősebbek körében áll jobban az átlagnál. Ugyanakkor az is tény, hogy a legtöbb rétegben a Fidesz vezet, ez alól az alacsony iskolázottságúak és az 50 év felettiek jelentik a kivételt: az utóbbiak körében az MSZP-nek van több szavazója.