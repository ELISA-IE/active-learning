Lista nélkül megjárhatják az érettségizők

Idén érettségiző diákok szülei azt követelik az Oktatási Minisztériumtól (OM), hogy közöljék: az egyes szakokra hány idén és hány korábban érettségizett gyerek jelentkezett. Ez utóbbiak ugyanis ebben az évben előnyt élveznek a pontszámítás során. Az OM igérete szerint egyéni elbírálás alapján felvehetik azokat az egyetemekre, akik egyébként csak az új pontszámítás visszásságai miatt maradnának ki.

Korábban aláírás-gyűjtést kezdeményezett több szülő, mivel igazságtalannak és diszkriminatívnak tartották az új érettségi- és felvételipont-számítást. A szülők azt szerették volna elérni, hogy az Oktatási Minisztérium változtassa meg a kétszintű érettségi pontszámítási szabályait. 

A szülők úgy vélik, hogy a jelenlegi szabályok azért diszkriminatívak, mert a felvételi vizsgát is helyettesítő érettségi eredményét már nem osztályzatokkal, hanem százalékosan értékelik. Így egy tavaly nem száz százalékos teljesítménnyel, de ötösre érettségizett diák most a felvételin száz százalékot kap, míg aki idén ugyanilyen teljesítményt nyújt, hiába kap ötöst az érettségire, a felvételin már arányosan kevesebb pontot kaphat. A szülők azt is sérelmezik, hogy a korábban érettségizettek megválaszthatják, hogy a régebbi eredményeiket, vagy az új felvételin elért teljesítményüket vegyék-e figyelembe az értékeléskor, vagyis a számukra kedvezőbb változatot választhatják.

A Városmajori Gimnázium szülői munkaközössége május elején levélben kérte az Oktatási Minisztériumot, hogy hozza nyilvánosságra: az egyes szakokra hány korábban érettségizett, a pontszámítás során előny élvező fiatal jelentkezett. Közben a Magyar Hírlap saját számításaira és a korábban kapott adatokra hivatkozva nyilvánosságra hozott egy listát, amely szerint az orvosi, a fogorvosi, a pszichológiai és egyes közgazdasági és kommunikációs szakokon több a pontszámításban előnyt élvező diák jelentkezett, mint amennyi az összes férőhely.

"A minisztérium válasza homályos"

Knébel István, a szülői közösség egyik tagja az [origo]-nak elmondta, hogy homályosnak találták a minisztérium válaszlevelét. A szülők továbbra is két dolgot szeretnének elérni. Leginkább azt, hogy változtassák meg még idén az igazságtalan pontszámítási rendszert. Amennyiben ez nem lehetséges, márpedig úgy tűnik, hogy idén nem változik a rendszer, akkor hozzák nyilvánosságra, hogy az egyes szakokra hány régebben, és hány most érettségiző jelentkezett.

Az Oktatási Minisztérium tájékoztatása szerint minden felvételivel kapcsolatos adat megtalálható az interneten, kivéve azt, hogy hány olyan korábban érettségizett jelentkező van, aki emelt szinten újra érettségizik. Ők jogosultak hét plusz pontra. A Magyar Hírlap által közzétett adatok pontosságában kételkednek.

Ami az idén érettségizők sérelmét illeti, elmondták, hogy az oktatási miniszternek joga van egyénileg elbírálni azoknak a kérelmeit, akik úgy érzik, hogy jogsérelem érte őket a felvételin. A miniszter hozzányúlhat a keretszámokhoz, módosíthatja azokat, így ha valakinek jogos a kérelme, bekerülhet a kívánt szakra.

Az AB már nem segíthet az idén érettségizőkön

A szülők azt is kérik, hogy amikor kiderülnek a ponthatárok, nevek nélkül, de hozzák nyilvánosságra azt is, hogy hány idén, és hány régebben érettségiző jutott be az adott szakra. "Ha ezeket az adatokat nem hozzák nyilvánosságra, senki nem fog tudni fellebbezni, mert nem tudja, hogy érte-e jogsérelem"- fogalmazott. Knébel István szerint ezen adatok nélkül a minisztérium által felajánlott egyéni elbírálás lehetősége csak üres gesztus. 

Szülők egy másik csoportja az Alkotmánybírósághoz fordult az ügyben, Knébel István szerint azonban ez már nem segít az idén érettségizőkön. Az AB ugyanis már elnapolta egyszer a kérdést, és ha később hoznak is határozatot, legfeljebb a jövőre felvételizőkön segíthetnek vele. Viszont jövőre a minisztérium tervei szerint is megváltozna a pontszámítás most kifogásolt módja.