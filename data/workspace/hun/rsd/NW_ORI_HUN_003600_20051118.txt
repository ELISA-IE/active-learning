A vakondok méltóságát garantálnák az SZDSZ-honlap olvasói

A vakondok méltóságát, az esernyők elveszíthetetlenségét és a választások eredményét garantálnák kétharmados törvényben az SZDSZ honlapjának olvasói. A szerkesztőség az Orbán Viktor által javasolt garanciatörvény kapcsán kérte meg az embereket, hogy írják meg: ők milyen garanciáknak örülnének.

"Garantálják a legjobb csajokat élete végéig minden magyar vagy magyarigazolvánnyal rendelkező férfinak. Garantálják továbbá a szelet a magyar tavakon a szörfösöknek és a vitorlásoknak a nyáron" - írta egy olvasó az SZDSZ-honlap szerkesztőségének arra a kérdésére, hogy milyen dolgokat kellene kétharmados törvényben rögzíteni. 

A szerkesztőség az Orbán Viktor által felvetett garanciatörvény kapcsán kérdezte erről olvasóit. Orbán az energiaárakat, a panelprogramot, valamint a családi adókedvezmények és a 13. havi nyugdíj megőrzését akarta kétharmados törvénnyel garantálni.

Volt olyan olvasó, aki azt szeretné kétharmados törvényben látni, hogy csak a feleségeknek legyen szabad mosogatnia a konyhában, de olyan is akadt, aki azt garantálná, hogy a kerékpárosoknak sohase fújjon szembe a szél.

Az egyik levélíró a választások körüli bonyodalmakat csökkentené azzal, hogy kétharmados törvényben rögzítené az eredményt. Egy másik olvasó azt indítványozta, hogy az MTV minden évben tűzze műsorra az Öreg Bánya titká-t. "A feles unikum meg a fél liter sör is legyen mától kétharmados" - állt egy lényegre törő javaslatban.

Az SZDSZ-honlap olvasói emellett garantálnák a vakondok méltóságát, a cserebogarak halhatatlanságát, a fehér karácsonyt, az egy főre jutó szúnyogmennyiséget, valamint az esernyők, sálak, sapkák és kesztyűk elveszíthetetlenségét.