KPMG: Az iparűzési adót fizetni kell

A KPMG szerint a jelenleg hatályos magyarországi törvény törléséig vagy módosításáig a hazai cégeknek mindenképpen fizetniük kell a helyi iparűzési adót. A tanácsadó cég szerint az adózóknak ma még nem ajánlott bármilyen adóigazgatási lépést tenniük, hiszen egyrészt nincsenek lépéskényszerben, ugyanakkor minden megtett lépés adókockázatokat rejthet magában.

"A KPMG mindig is azon az állásponton volt, hogy a társaságok számára a helyi iparűzési adó az egyik legnagyobb teher, ezért évek óta átfogó helyiadó-reformot szorgalmaz. Ezért helyes iránynak tartja, hogy a magyar kormány az adónem fokozatos leépítését tervezi 2008-ig" - derül ki a KPMG [origo]-hoz eljuttatott közleményéből. 

László Csaba, a tanácsadó cég adópartnere szerint ugyanakkor lehetőség van a folyamat felgyorsítására is. "A parlament dönthet az iparűzési adó gyorsabb felszámolásáról, vagy akár a feles költségvetési törvényben új elemmel bővítheti az önkormányzatok finanszírozását. A jelenleg hatályos törvény törléséig vagy módosításáig azonban a cégeknek mindenképpen fizetniük kell az iparűzési adót" - hangsúlyozza László Csaba.

A hazai szabályozás átalakítását az Európai Bíróság előtt folyó helyiadó-ügyek is felgyorsíthatják. Nink Gabriella adópartner szerint ősznél előbb nem valószínű, hogy az Európai Bíróság dönt abban az olasz ügyben, amely majd precedensértékű lehet a magyarországi helyi iparűzési adó jogszerűségének megítélésében is. 

Az olasz ügyben várható döntés nincs közvetlen hatással a magyarországi helyi iparűzési adó megítélésére, ugyanakkor figyelembe kell venni az esetleges negatív döntés lehetőségét is, azaz az olasz adót a bíróság jogszerűnek minősítheti - véli Nink. Míg tehát az előbbi ok miatt (közvetett hatály) a magyar adózók egyelőre nincsenek lépéskényszerben, az utóbbi ok, vagyis az esetleges negatív döntés folytán minden, a döntésig megtett lépés adókockázatokat rejthet magában.

Jogsértő az adó befizetésének megtagadása

A magyarországi iparűzési adó jogszerűségét vitatva már több cég jelezte a helyi önkormányzatoknál, hogy jogellenesnek tartja az adónemet. László Csaba szerint ennek mindaddig nincs következménye, amíg mindössze levélírásról, azaz az álláspont rögzítéséről van szó.

"Az viszont már jogsértő, ha a társaság megtagadja az adó befizetését, vagy önrevíziót kér, vagy visszaigényli a már befizetett iparűzési adót - és persze számíthat a megfelelő bírságra, késedelmi pótlékra", hangsúlyozza a KPMG adópartnere.