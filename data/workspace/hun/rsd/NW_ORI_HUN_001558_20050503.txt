Mégsem lett nettó befizető Magyarország

Majdnem 160 millió euró pozitív szaldója volt Magyarországnak az EU-val szemben a tagság első évében - derül ki a Bruxinfo birtokába jutott bizottsági táblázatból. A költségvetési visszatérítés nélkül negatív lett volna a mérleg.

Magyarország uniós tagságának első éves nettó egyenlege 159,94 millió euró - ennyivel több pénzt kapott hazánk 2004-ben az EU-tól, mint amennyivel hozzájárult a közös költségvetéshez - derül ki egy, a Bruxinfo birtokába jutott, még nem a végleges adatokat tükröző bizottsági kimutatásból.

Az összegzés szerint hazánk 2004-ben összesen 694,36 millió euróhoz jutott különböző címeken az uniós kasszából, miközben a Magyarország által tagi hozzájárulásként befizetett pénzek összege elérte az 534,4 millió eurót. A kettő különbsége az a közel 160 millió eurós egyenleg, amely alapján elmondható, hogy az ország nettó kedvezményezettje volt a tagság első évének. Az Európai Bizottság egyébként ennél nagyobb, majdnem 300 millió eurós nettó egyenleget jósolt eredetileg Magyarországnak.

Az adatokból ugyanakkor az is kiolvasható, hogy a majdnem 172 millió eurónyi költségvetési visszatérítés nélkül (lump sum) a magyar tagság első éve negatív egyenleget produkált volna, mégpedig körülbelül 12 millió euróval.

A mezőgazdasági támogatásoknál a legnagyobb az elmaradás

Ha a bizottság előzetes becsléseit összehasonlítjuk a tényleges kifizetésekkel, megállapítható, hogy a vidékfejlesztési forrásokat is beszámítva a mezőgazdasági támogatások lehívásában a legnagyobb az elmaradás (a becsült 138 millió euró helyett csak valamivel több, mint 60 millió eurót sikerült felhasználni). A felzárkóztatási támogatásoknál a bizottság által becsült 231 millió euróból 203 millió euró került végül a hivatalos állami számlára. Az előcsatlakozási segélyből 172,7 millió eurót fizettek ki hazánknak 2004-ben, míg a bizottság előzetesen 260 millióra becsülte a kifizetések mértékét.

Lengyelország járt a legjobban az újak közül

A tíz új tagállam együttes mérlege 2,8 milliárd eurónyi többletet mutat a tagság első évében az EU-val szemben; a közel 6 milliárd euró kifizetéssel 3,16 milliárd euró befizetés áll szemben. A bizottság előzetesen jó 1 milliárd euróval nagyobbra becsülte a kifizetési kötelezettségeket, mint amire végeredményben szükség volt.

Az új tagállamok közül abszolút értelemben Lengyelország mérlege a legkedvezőbb: 1,4 milliárd euró a nettó egyenlege. A lakosság arányát is tekintve a litvánoknak volt a legjövedelmezőbb a tagság első éve, hiszen 360 millió euróval több pénzt kaptak, mint amennyit kifizettek. A csehek 235 millió eurós pozitív egyenleget könyvelhetnek el, igaz, ebbe alaposan besegített az óriási értékű, 332 millió eurót is meghaladó egyszeri költségvetési visszatérítés. A lettek nettó egyenlege 192 és fél millió euró, utána következnek a magyarok és a szlovákok szinte azonos mérleggel. Észtország következik 140 millió euróval, majd Szlovénia 103 millió euró pozitív szaldóval. Málta az utolsó előtti 36 millió euróval és Ciprus egyenlege mutatja a legszerényebb többletet az EU-val szemben, közel 33 millió eurót.