Bíróság elé kerül egy londoni merénylő

Egy huszonnégy éves férfi az első gyanúsított, akit vád alá helyeztek a Londonban július 21-én meghiúsult merénylet miatt. A férfit gyilkossági kísérlettel, összeesküvéssel és robbanóanyag birtoklásával vádolják.

Vád alá helyeztek egy 24 éves férfit szombaton Londonban a brit fővárosban július 21-én elkövetett merényletkísérletekkel kapcsolatban - jelentette a londoni rendőrség. Yassin Hassan Omart Birminghamben tartóztatták le július 26-án. A négy közül ő az első gyanúsított, aki ellen vádat emeltek a Londonban készülő, de végül is nem sikerült robbantási kísérletek kapcsán. A hivatalos közlés szerint Omart azzal vádolják, hogy a londoni közlekedési eszközökön utazók megölésére szövetkezett más személyekkel. A férfit robbanóanyag birtoklásáért és gyilkossági kísérletért is vád alá helyezték.

A BBC hírelemzője szerint figyelemreméltó, hogy a vádpontok között nincs olyan, ami kifejezetten antiterrorista törvényeket érintene. Az elemzők különleges bírósági tárgyalást várnak, melyet várhatóan a délkelet-londoni Belmarsh börtönben tartanak, ahol általában a terrorizmushoz köthető vádakkal foglalkoznak. 

Szombaton hárman kerültek vizsgálati fogságba, miután antiterrorista törvények alapján vádolták meg őket a kudarcot vallott merényletkísérletekkel kapcsolatban. A három férfit azzal vádolják, hogy nem tártak fel információkat a meghiúsult merényletről. Ezzel hatra emelkedett azok száma, akik ugyanezen vádakkal kerülnek bíróság elé a 2000-es "Terrorism Act" alapján.