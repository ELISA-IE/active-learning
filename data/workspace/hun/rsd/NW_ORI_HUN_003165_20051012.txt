A magyar lemond a plusz jövedelemről

Egy átlag magyar állampolgár egy-két órát foglalkozik évente pénzügyeivel, így nem csoda, hogy a háztartásoknak egyharmada sem rendelkezik befektetésekkel. Pedig a megtakarítások megfelelő kezelése egy újabb jövedelemforrást jelenthetne a családok számára. Ezért indít a közeljövőben kampányt a BÉT ennek megismerésére.

Kutatások bizonyítják, hogy jelen pillanatban mindössze a magyar háztartások kevesebb, mint egyharmada rendelkezik befektetésekkel, megtakarításokkal - derül ki a Budapesti Értéktőzsde legfrissebb felméréséből.

A hosszú távú megtakarításokról, a befektetésekről és az öngondoskodásról a magyar társadalom többsége nem gondolkozik felelősséggel, a pénzügyi kultúra Magyarországon régiós viszonylatban is elmaradott. Éves szinten csupán pár órát foglalkozunk pénzügyeink tudatos tervezésével és ez sajnos a magyar megtakarítási szerkezet jelenlegi állapotán is nyomot hagy. A helyzetet súlyosbítja, hogy Magyarországon csupán a rendszerváltást követően használhatjuk a modern pénzügyi megtakarítási formákat, és ezeket a lehetőségeket az emberek nem ismerik, illetve gyanakodva szemlélik, idegenkednek ezektől. 

Hasonló a helyzet a tőzsdével is. A kutatások szerint a 18-60 év közötti lakosság kétharmada teljes mértékben elutasító a tőzsdézéssel, részvényvásárlással szemben. A tőzsdézést fővárosi úri huncutságnak, vagy kaszinónak tekintik, ahol mesés vagyonok cserélnek gazdát, vagy simlis brókerek tüntetik el a gyanútlan emberek nehezen megkeresett pénzét. Ismeretlennek és idegennek találják ezt a világot, túl magasnak értékelik a kockázatot, rövidtávon gondolkodnak befektetésekben, míg a korábban tőzsdézők közül is sokan megégették magukat az átmeneti válsághelyzetekben. 

A - jellemzően kismértékben - elfogadók között felülreprezentáltak a férfiak, a fiatalabb korosztályok tagjai, a magasabb iskolai végzettséggel rendelkezők, bár elfogadók nemcsak e rétegekben vannak jelen. 

A részvénybefektetések népszerűsítése mellett a BÉT fontos célja a megtakarítások volumenének, megtakarító háztartások arányának növelése, valamint az öngondoskodás eszméjének hirdetése.

A BÉT novembertől induló imázskampánya alapvetően két fő célt szolgál. Egyrészrőla középvállalatok tulajdonosait, pénzügyi vezetőit kívánja meggyőzni cégük tőzsdei bevezetésének előnyeiről, hasznáról és a tőkepiaci forrásbevonás fontosságáról: hogy a tőzsdei bevezetés és forrásbevonás ne egzotikum, hanem reális, vonzó és követendő alternatíva legyen. 