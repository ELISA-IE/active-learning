Egyre több az influenzagyanús beteg

Influenzás betegek már vannak, járvány azonban még nincs Magyarországon - írja a Népszabadság. A lap szerint az elmúlt három hétben húsz százalékkal nőtt az orvosi rendelőket influenzás panaszokkal felkereső paciensek száma, de többségük csak influenzagyanús. Nyugat-Európában már tombol a járvány.

Az ország több megyéjében, így Békésben, Fejérben, Szabolcs-Szatmár-Beregben, Győr-Moson-Sopronban és Vasban már vannak influenzás betegek, járvány azonban még nincs - írja a Népszabadság. A helyzetről dr. Melles Márta, az Országos Epidemiológiai Központ főigazgatója tájékoztatta a lapot.

Az orvosi rendelőket influenzás panaszokkal felkereső paciensek száma egyre nő, ám többségük csak influenzagyanús. Az eddig beküldött 400 mintából tizennyolcban találtak influenzavírust. A főigazgató szerint a valóban influenzás megbetegedések egy részét az A vírus H1N1-es és H3N2-es változata okozza, de kimutatható a B vírus jelenléte is. Az még kérdéses, hogy a megbetegedésekből kialakul-e járvány. 

Az influenzának most van a szezonja, a kontinensen Spanyolországban, Olaszországban, Németországban és Ausztriában már tombol a járvány. Utóbbi helyen már 250 ezer beteg van, három felnőtt pedig meghalt. A magyar járványügyi hivatal november óta készül az influenzára tavaly ősszel közel egymillió adag védőoltást adtak be a háziorvosok. 

Melles Márta szerint a betegség a krónikus betegségben szenvedőknél, vagy a legyengült immunrendszerű embereknél lehet végzetes. A fiatalok egy hét alatt túljuthatnak rajta. A vírus a légutak hámját támadja meg, ezért léphet fel szövődményként bakteriális fertőzés. A klasszikus influenza tünetei a hirtelen, 39-41 Celsius fokos láz, borzongás, végtag- és izomfájdalom. A szakember azt tanácsolja, hogy aki ilyen tüneteket észlel magán, ne menjen közösségbe. A vírus cseppfertőzéssel terjed, finom aeroszolos formában van jelen a levegőben, így nagyon könnyű - különösen zárt terekben - megfertőződni - írja a Népszabadság. 