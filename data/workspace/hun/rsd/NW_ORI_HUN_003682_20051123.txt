Kedvezően alakulnak a vámbevételek

Október végéig összesen 740 milliárd forintot szedett be a vám- és pénzügyőrség, ami meghaladja az időarányosan várható összeget. Az előirányzat szerint december végéig további 94 milliárdnak kell még megérkeznie a költségvetési számlákra.

Az év tizedik hónapjának végéig összesen több mint 70 milliárd forintot szedett be importáfából a vám- és pénzügyőrség. A tavaly májusi uniós csatlakozás óta önbevallás útján rendezték az importőrök a harmadik országokból érkező áruk után fizetendő áfát, júliustól azonban visszaállt a régi rend, és újból a vámhatóság jogköre kivetni és beszedni az importáfát - írja a Világgazdaság.

Októberben a teljes áfabevétel 11 százaléka a vám- és pénzügyőrségnél realizálódott, ebből közel egynegyedet tett ki a dohányáruk adója, valamivel több mint háromnegyedet az importáfa.

A fokozott ellenőrzéseknek tudható be, hogy az üzemanyagok után befizetendő jövedéki adó a várakozások felett alakult. Október végéig közel 16 milliárd forinttal több bevétel lett ebből az adónemből, mint egy évvel ezelőtt. A teljes összeg közelíti a 341 milliárd forintot, ami mutatja, hogy nőtt a benzin és a gázolaj legális forgalmazása.

A regisztrációs adóból származó bevétel már alig marad el a tavaly októberi adattól. Az év közbeni visszaesésnek egyébként sem tulajdonítottak túlzott jelentőséget, mivel a szezonalitás erre az adónemre is jellemző. Október végéig csaknem 49 milliárdot könyveltek el regisztrációs adóból, de már elkezdődtek az év végi autóvásárlások, és valószínűleg elérhető a várt 62,3 milliárdos éves bevétel.