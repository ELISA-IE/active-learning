Hallgatók is érintettek a vesztegetési ügyben

A letartóztatott professzoron kívül még öten érintettek azokban a vesztegetési ügyekben, amelyek az elmúlt években történtek a Debreceni Egyetemen. A gyanú szerint az oktató pénzt és vadhúst fogadott el a hallgatóktól.

A múlt szombaton letartóztatott professzoron kívül még öten érintettek azokban a vesztegetési ügyekben, amelyek az elmúlt években történtek a Debreceni Egyetemen - írja a Népszabadság. Az egyik professzort azzal gyanúsítják, hogy anyagi és természetbeni ellenszolgáltatást fogadott el sikeres vizsgák biztosításáért és szakdolgozatok elkészítésében való közreműködésért. Az oktató - a pénzen kívül - vadhúst fogadott el a hallgatóktól. A nyomozás egy névtelen levél alapján indult tavaly decemberben. 

Nagy János, a Debreceni Egyetem rektora közölte: az oktatót ötrendbeli vesztegetéssel gyanúsítják. A vesztegetéssel gyanúsított öt ember közül egy már elvégezte az egyetemet, a többiek levelező tagozatos hallgatói a vadgazdálkodási szaknak. Közülük ketten államvizsga előtt állnak, de - mivel diplomamunkájukat az ügyészség lefoglalta - annak megvédésére most nem lesz lehetőségük. 