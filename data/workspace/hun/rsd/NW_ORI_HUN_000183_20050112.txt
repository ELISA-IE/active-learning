Amerikai "zöld kártyával" próbálkozna az EU

Amerikai stílusú bevándorlásiengedély-rendszer felállítását fontolgatja az Európai Bizottság. A Bizottság szerint ez az egyetlen módja annak, hogy az Unióra ne jelentsenek fenyegetést a gazdasági menekültek. A bizottság szerint amennyiben az Európai Unió komolyan gondolja a lisszaboni megállapodást, amely szerint a világ legdinamikusabb gazdasági térségévé akar válni 2010-re, egységes stratégiát kell majd bevezetni az egyes tagállamokban, ehhez pedig szükség van az amerikai "zöld kártya"-rendszerre.

Egységes amerikai stílusú "zöld kártya"-programmal szedné rendbe az egyes tagállamok bevándorlási politikáját az Európai Unió. Az Európai Bizottság szerdán kiadott vitairata szerint ilyen módon átláthatóbbá lehetne tenni az unióba irányuló gazdasági bevándorlást. A bizottság szerint a rendszerrel megoldható lenne az egyre fenyegetőbbé váló munkaerőhiány-probléma is.

Az Európai Bizottság várhatóan az év végéig kidolgozza a rendszer részleteit, és javaslatot terjeszt be az ügyben az Európai Parlamentnek. "Előbb meg akarjuk keresni az egyes területek szereplőit, mielőtt előállunk a saját javaslattal" - vázolta a teendőket Franco Frattini igazságügyi biztos.

Frattini szerint Brüsszelt csak egy ilyen radikális javaslattal lehet rávenni arra, hogy pozitívan viszonyuljon a gazdasági okokból az Unióba vándorlókhoz, és egységes megoldást találjon a problémára. "Úgy gondolom, Európának tisztáznia kell a gazdasági bevándorlókra vonatkozó feltételeket és szabályokat, hogy felvehesse a küzdelmet az illegális bevándorlókkal" - jelentette ki Frattini.

Az Unióban a bevándorlás mindig is érzékeny kérdés volt. Nem csak az egyes államok, de a szakszervezetek és a különböző szociális és humanitárius szervezetek is hallatják hangjukat az ügyben. Németország az Unió vezető gazdasági ereje például minden fórumon kiáll a mellett, hogy egyedül a tagállamokra tartozik, hogy eldöntsék, hány bevándorlót engednek letelepedni évente.

Frattini szerint az államok szuverenitása nem sérülne, de szükség van egy egységes európai nyilvántartó rendszerre, amely mind az Uniónak, mind pedig a bevándorlóknak megkönnyebbítené a bevándorlási folyamatot.

Az Európai Bizottság szerint az egységes bevándorlási rendszert mindenképpen be kell vezetni, ha az Unió komolyan gondolja a célt, miszerint a világ legdinamikusabb gazdasági térségévé válna 2010-re. A lisszaboni megállapodásba foglaltak az Európai Bizottság szerint csak akkor tarthatók, ha megfelelő munkaerő áll rendelkezésre. 

Az Európai Bizottság nem a bevándorlást tekinti az egyetlen megoldásnak "A bevándorlás önmagában nem képes megoldani a demográfiai változást" - jelentette ki Vladimir Spidla szociális biztos. Ugyanakkor Spidla figyelmeztetett arra, hogy a demográfiai kimutatások szerint az Uniót 2010 és 2030 között mintegy húszmillió fős munkaerőhiány fenyegeti.