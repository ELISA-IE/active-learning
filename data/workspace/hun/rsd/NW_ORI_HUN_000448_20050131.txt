Cáfolja a névváltoztatást a Pannon GSM

Cáfolja a Pannon GSM a Portfoilo.hu értesülését, miszerint a vállalat idén nevet vált, és a jelenlegi elnevezést a jövőben a France Telecom tulajdonában lévő Orange márkanév váltja fel. 

Somlyai Dóra, a Pannon GSM kommunikációs igazgatója az [origo]-nak elmondta, hogy a vállalat ideális befektetés a 100 százalékos tulajdonos, a Telenor számára. A norvég távközlési óriás tavalyi eredménye miatt a Telenor inkább a további regionális terjszkedésben érdekelt, mintsem cégektől válna meg - tette hozzá az igazgató.

Korábban a Portfolio.hu úgy értesült, hogy a Westel-T-Mobile névváltáshoz hasonlóan a Pannon GSM is új néven folytatná működését. Az újság szerint a Pannon GSM névváltása kétféleképpen valósulhatna meg: a France Télécom megvásárolná a céget norvég tulajdonosától, vagy pedig a Telenor és a Pannon GSM stratégiai szövetségre lépne az Orange-dzsal. 