Új törvényekkel tisztítanák az üzleti életet

Az üzleti és a politikai élet tisztasága, átláthatóvá tétele érdekében készülő új törvényjavaslatokat ismertette hétfőn az igazságügy-miniszter. Petrétei József elmondta, hogy a kormány már elfogadta a veszteséges cégek jogi fantomizálódása elleni javaslatot, ez a csomag részeként a parlament elé fog kerülni.

A törvényjavaslat a gazdasági forgalom mellett a hitelezők jogos követeléseinek érvényesítését hivatott biztosítani; fellép azok ellen, akik jelentős tartozást, elsősorban köztartozást halmoztak fel, és ezt követően értékesítették cégüket, mondta az igazságügy-miniszter. Már közigazgatási egyeztetés alatt van az a normaszöveg, amely a büntető törvénykönyvnek (Btk) a XVII. fejezetét szigorítaná, a piac működését és a verseny tisztaságát érinti. Az Európai Közösség 2003-ban elfogadott irányelve kimondja az úgynevezett bennfentes kereskedelem és a piaci manipuláció tilalmát. 

A hónap végére kell elkészítenie a javaslatát a tárcának a lobbitörvényre, illetve a pártfinanszírozási törvény módosítására. Az üzletszerű érdekérvényesítésről szóló törvény célja az, hogy a társadalmi érdekek hatékonyabb, jogi keretek között történő megjelenítése valósulhasson meg, mondta Petrétei József.