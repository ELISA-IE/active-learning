Közterületi reklámcéget vesz Csányi

Információk szerint Csányi Sándor egyszemélyes cége, a Bonitás 2002 Kft. előzetes megállapodást kötött a napokban egyébként részvénytársasággá alakult Multireklám többségi tulajdonrészének megvásárlására. Az ár többmilliárdos lehet - írja a Népszabadság.

Az értesülést Emődi Annamária, az OTP Bank szóvivője nem kívánta kommentálni, a részvénytársaság vételárára vonatkozó kérdést - hivatkozva a cégértékelés folyamatára - még korainak tartotta.

Ugyanakkor azt hangsúlyozta, hogy Csányinak nem volt tulajdonosi érdekeltsége a Multireklám Kft.-ben, és jelenleg sem közvetlen, sem közvetett tulajdonrésszel nem rendelkezik az rt.-ben. 

Piaci körökből tudható: a Multireklám, illetve elődje, a több cégből álló M-Csoport régóta eladó. Általános vélekedés szerint 4-5 milliárd forintot kértek érte, de eddig "csak" 3 milliárd körüli árajánlatok érkeztek.