A kokainista és az idomár - aranyifjak kis problémával

A hét elején derült ki, hogy öngyilkos lett a dél-koreai Samsung vállalatbirodalom egyik örököse. A 26 éves Li Jon Hjung mellett számos olyan, mesés gazdaság vagy megtisztelő cím elé tekintő örökös van, akikből tragikus vagy különös dolgokat vált ki a hatalmas vagyon, a családi nyomás vagy a rosszakarók áskálódása. Közülük gyűjtöttünk össze néhányat. Az esetek különbözőek: van aki partikon és tévéműsorokban szerez kétes hírnevet; van, aki paranoiás módon kerüli a nyilvánosságot, és van, aki drogtúladagolása miatt került az újságok címlapjára.

Li Jon Hjung mesés gazdagságban élt mint az egyik legnagyobb dél-koreai konszern tulajdonosának lánya. Az öngyilkosságot először autóbalesetnek próbálta beállítani a Samsung, csak utóbb ismerték be, hogy a lány felakasztotta magát egy villanyvezetékre. A félrevezető információt azzal magyarázták, hogy a család védelmében nem akarták nyilvánosságra hozni a teljes történetet. A New Yorkban művészeti tanulmányokat folytató lány - állítólag apja vállalatbirodalma egy művészeti alapítványának vezetői posztja várt rá - barátai szerint depressziós volt azóta, amihez köze lehetett egy szülei által megtiltott házasságkötésnek.

Valóságshow, kokain, paranoia

A leghíresebb örökös feltehetően Paris Hilton, a Hilton szállodabirodalom, illetve apja ingatlanvállalatának örököse. Nagyapja, Barron Hilton vagyonát egymilliárd dollárra becsüli a Forbes magazin, maga Paris pedig - három testvéréhez hasonlóan - körülbelül 50 millió dollár (több mint 10 milliárd forint) örökség elé néz, de azért meg is keresi a magáét. Kisebb szerepek és modellkedés után komoly ismertséget a The Simlpe Life című valóságshow, illetve az annak indulásával párhuzamosan az internetre kiszivárgott házi szexvideója hozott neki.

A felvétel miatt beperelte barátját, akivel a felvételek készültek és aki nyilvánosságra hozta azokat, ám végül megelégedett 400 ezer dollárral és részesedéssel a film jogdíjaiból. A Forbes becslései szerint a színészkedésből, a tévészereplésekből 2004-5  folyamán 6,5 millió dollárt szedett össze. Hilton - főleg extrovertált megnyilvánulásai miatt - különösen kedvelt a bulvársajtó körében, amely előszeretettel csámcsog szerelmi kalandjain (hírbe hozták színészekkel, bokszolóval, férfimodellekkel, zenészekkel), ad hírt újabb és újabb ittas bulizásairól (félmeztelen táncolás, kihívó feliratú póló viselése) vagy éppen mobiltelefonjának feltöréséről (amikor számos híresség privát telefonszáma került nyilvánosságra). Magazinokban volt már ő a legönteltebb sztár, az év legszexisebb személyisége és a harmadik legdurvább "parti-állat".

A Fiat-örökös Lapo Elkann szintén feltünő életmódjáról lett híres. Bátyja, John 22 évesen már az autógyártó konszern vezetésében találta magát, és a következő években ő lehet a vezetője a családi vállalatbirodalomnak. Kevésbé van erre esélye édesöccsének (öt féltestvére is van), Lapónak. Az 1978-ban született aranyifjú ugyan szintén tagja a vezetőtestületnek - ő a felelős a márka marketingjéért -, leginkább mégis azzal hívta fel magára a figyelmet, hogy szinte minden alkalommal Fiat feliratú pulóvereket visel, még elegáns öltönyök alatt is. Meg persze azzal, hogy idén októberben kokaintúladagolás miatt kórházba szállították. Ráadásul különös társaságban ütötte ki magát: épp 50 éves transzvesztiták körében mulatozott.

A német BMW autógyár örökösei ugyanakkor szinte paranoiás elszigeteltségben élnek. Susanne Klatten és Stefan Quandt tíz, illetve tizenöt százalék feletti részesedéssel bírnak a bajor autógyártó részvényeiből (és egy sor német nagyvállalatban is komoly tulajdonrészhez jutottak apjuk révén), de felettébb visszahúzódó életet élnek. Nem véletlenül, 1987-ben ugyanis a rendőrségnek alig sikerült megakadályoznia, hogy emberrablók fogságába kerüljön Susanne, aki ezt követően Kant álnéven élt, és így ismerkedett meg későbbi férjével is. Jan Klatten sokáig nem is tudta, hogy a lány, akivel jár, milyen hatalmas vagyon örököse. Anyjuk, Johanna soha nem adott interjút, és elzárkózva él Frankfurt egyik elit negyedében. A Forbes szerint a még nőtlen Stefan egyedül 6,5 milliárd dollárnyi - örökölt - vagyon felett rendelkezik.

Náluk jóval keményebb figura az amerikai Robert Durst, a milliárdos vagyonnal rendelkező Durst Organization New York-i ingatlancég 58 éves örököse. Durstöt gyanúsították már az 1980-as évek elején titokzatos körülmények között meghalt első felesége meggyilkolásával, egy barátja lemészárlásával, a legkülönösebb eset azonban 2003-ban történt, amikor felmentették egy gyilkosság alól, pedig az bizonyítást nyert, hogy valóban ő darabolta fel 71 éves szomszédját. A bíróság azonban hitt neki, amikor azt állította, hogy a szomszéd egy véletlenül elsült puskalövéstől vesztette életét és csak azért szabdalta darabokra, mert pánikba esett.

Náci, idomár, Disneyland

A nagyvállalatokon kívül akad nem egy problémás királyi leszármazott is. Harry walesi herceg, Károly brit trónörökös kisebb fia számos botránya jelzi, nem könnyű a világ egyik legjelentősebb királyi családja legfiatalabb tagjának a dolga. Az egész kicsapongós éjszakákkal kezdődött apja highgrowe-i kastélyában, ahol környékbeli haverjaival együtt italozott és szívott füves cigit az ifjú herceg 2001-ben. Az őt üldöző számtalan lesifotósból tavaly lett elege, amikor neki is esett egyiküknek, ittasan a Piccadilly Circuson. Idén januárban azzal keltett közfelháborodást, hogy náci tisztnek öltözött egy álarcosbálon. A füves cigik miatt egy drogrehabilitációs intézetet nézetett meg vele apja, a paparazzós incidensért bocsánatot kért utólag, a náci egyenruháért pedig Auschwitzbe küldték, hogy behatóbb ismereteket szerezzen a holokausztról.

Harry apjának, a trónörökös Károlynak is gyakran meggyűlik a baja az újságokkal. Rendszeresen érik támadások korábbi felesége, Diana halála kapcsán. Pár éve pedig azzal is meggyanúsították, hogy homoszexuális kapcsolatot tart fenn titokban a királyi család hivatalának egyik munkatársával. Az egyik titkos légyottról állítólag videofelvétel is készült, igaz, ez végül soha nem került elő.

A monacói hercegnő, Stéphanie is sok kalandon keresztül ment. Az idén 40 éves hercegnő, Grace Kelly és III. Rainier legkisebb gyereke volt énekes, ruhatervező, modell, cirkuszi előadó. Egyes feltételezések szerint része volt anyja 1982-es halálában, amikor állítólag ő vezette a végül balesetet szenvedett autót. Gyakran tartott fenn titkos viszonyt személyzetének tagjaival, 1991-ben is testőrétől lett terhes. 2002-ben egy elefántidomárral élt együtt egy lakókocsiban, de egy évvel később már egy akrobatával mondta ki a boldogító igent.

A világ egyetlen sztálinista típusú dinasztikus diktatúrájában is hasonlóan mennek a dolgok. Kim Dzsong-il, a "Szeretett Vezető" legidősebb - és egy ideig örököseként is számon tartott - fia, Kim Dzsong-nam hamis útlevéllel bukott le a tokiói repülőtéren, és amikor ennek okáról kérdezik, akkor azt mondta, hogy csak a japán Disneylandet akarta meglátogatni. Egy japán magazin, a Sukan Sincso szerint korábban három alkalommal is járt titokban Japánban Dzsong-nam, és elsősorban Tokió Josivara negyedében töltötte az idejét exkluzív fürdőházakban, prostituáltak társaságában. Nem véletlen tehát, hogy helyette már legkisebb öccsét emlegetik mint örököst.