Magyar e-számla - Noreg módra

A felhasználó biztonságot akar, - így hangzott Körös Zsoltnak, a Noreg Kft. igazgatójának első mondata - s ezért nekünk biztonságot kell nyújtanunk a számára.

Vágjunk bele. A dolog úgy kezdődött, hogy két szépen pattintott marokkövet egy jól fejlett, a mainál ősibb, viszont agyonütött nyúlra cseréltek. Az elektromosságot pedig még hírből sem ismerték. A helyzet azóta gyökeresen megváltozott. Az akkori pattintott marokkő mára egy vagyont ér - hja, ami antik, az antik! - viszont bármit megvehetünk, vagy éppen eladhatunk az Interneten. A hálót csak ki kell vetni és máris fog néhány új vevőt, vagy szolgáltatást igénybe vevőt.

Ezt mai nyelven úgy mondjuk - veszi vissza a szót Körös Zsolt -, hogy napjainkra elérhetővé vált a különböző cégek számára, hogy az Interneten keresztül közvetlenül értékesíthessék termékeiket és szolgáltatásaikat a fogyasztóknak. Vagyis: kialakult az e-beszerzési struktúra, amelynek révén a cégek hatékonyabbá tehetik beszerzési-ellátói láncukat, a háló segítségével jobban gazdálkodhatnak erőforrásaikkal, valamint könnyebben rendelhetik meg és fizethetik ki a szükséges nyersanyagokat.

A web segítségével számos munkafolyamat automatizálható. Ez nemcsak jelentős költségmegtakarítást tesz lehetővé, hanem humán erőforrásokat is felszabadít. Végre kevesebb időt és energiát kell az adminisztrációra fordítanunk. Inkább a fontosabb, mindannyiunk számára érdekesebb, nagyobb ösztönző erővel bíró munkafeladatokkal foglalkozhatunk.

A magyar nyelvben azelőtt az "e" kérdőszócska volt és a szavak végéhez kötöttük. Ma számos szó elején találjuk. E-kormányzat, e-magazin, e-kapcsolat, e-beszerzési struktúra, e-kereskedelem. És újabban e-számla.

Igen. Az egyik remekül automatizálható folyamat a számlázás. A számlakészítés a komputerek korában gyökeresen átalakult. És most, az Internet korban újabb gyökeres változás - mondhatjuk talán, hogy forradalom - előtt áll. Ha ugyanis a vállalatok az Interneten közvetlenül követhetik le a számlázás folyamatát egészen a vevő számlázási rendszeréig, akkor egy igazi kulturális változás következik be. Akkor a számlázás során jelentős munka, papírfogyasztás és postázási költség lesz megtakarítható. Akkor alacsonyabb hibaszázalékkal és jóval gyorsabban bonyolódik le az egész folyamat. És akkor nincs többé papír. Megváltozik a könyvelés, megváltozik a szemlélet, megváltozik az ellenőrzés. Így hát megváltozik a világ, amelyben élünk.

A Noreg arról nevezetes, hogy az IT biztonsággal foglalkozik. Ön, amikor nyilatkozik, gyakran a Noreg Biztonságról beszél. Mióta csinál forradalmat egy cég, amelyik a nyugalom megőrzését, a biztonság megteremtését tűzte ki célul?

Az orvos is gyógyít, azaz az egészség helyreállításáért küzd. És közben egyre újabb és újabb, néha forradalmian új eszközöket használ. Az Internet esetében, az Internet lehetőségeinek teljes körű kiaknázásában a legnagyobb akadályt éppen a biztonság kérdése jelenti. Ki más egyengetné ennek a forradalomnak az útját, mint éppen az IT biztonságért dolgozó Noreg Kft.?

Az e-számla csak akkor fog polgárjogot nyerni, ha megteremtjük biztonságos hálózati környezetét. Ha biztonságos és ez a biztonság az üzleti világ résztvevői számára is hihető, akkor és csak akkor számíthatunk rá, hogy elterjed és egyre több cég számára természetes, magától értetődő megoldássá válik. Ezen dolgozunk.

Természetes módon ma még sokkal többen "kapaszkodnak" a papírba. Ez kézzel foghatóbbnak, áttekinthetőbbnek, ellenőrizhetőbbnek tűnik számukra. Kevésbé félnek az üzleti titkos adatok, vagy személyes adatok ellopásától. Jobban megvalósíthatónak érzik az ezekből eredő visszaélések megakadályozását. Az a dolgunk, hogy az ebből a félelemből eredő, az online műveleteket veszélyesnek tartó megítélésből kimozdítsuk a gazdasági élet döntéshozóit. Az eddigi eredmények napról napra biztatóbbak. 

Egy postai levélnél legalább észrevesszük, ha illetéktelen személy is beleolvasott. Egy eltűnt akta sorsának is utána tudunk nézni. Ami már le van írva, azon már nehéz vitatkozni. Ami a papíron írva áll, bizonyíték. A számítógépben tárolt adatok kézzelfoghatatlanok, az Interneten küldött információ meg mintha eltűnne a kibertérben.

Hát épp ezért van szükség a Noreg közreműködésére. A számítógép és az Internet világa alig néhányszor tíz évre tekinthet vissza. A papír mögött több ezer év van. Belátom, nem könnyű kialakult véleményünket megváltoztatni. És ráadásul igaz: egy titkosítatlan e-mail körülbelül annyira biztonságos és bizalmas, mint egy képeslap. De azért tudjuk: egyáltalán nem biztos, hogy a levéltitok megsértését észrevesszük. S ha észrevesszük is, utólag már mit tehetünk? Az eltűnt akta ugyan tényleg kézzelfogható - volt. Ha azonban eltűnt, már bottal üthetjük a nyomát. A számítógépben továbbított, megfelelő szintű védelemmel ellátott információ sokkal nehezebben törhető fel, mint egy postai levél. Az eltűnt, vagy kimásolt adatok sorsa pedig a megfelelően felkészített rendszer naplózó rendszeréből pontosan követhető. Az adathalász támadások kivédhetők a nyílt kulcsú infrastruktúra felhasználásával.

A papírt biztonságosabbnak érezzük, pedig a számítástechnikai rendszerekben tárolt információ jobban megvédhető. És nem csak az illegális behatolóktól, de más veszélyektől is. Hogy egy szélsőséges példát mondjak, a World Trade Center elleni támadás során minden papír alapú információ megsemmisült. A számítástechnikai rendszerekben tárolt adatok túlélték a katasztrófát.

Tehát a jövő régészei jól teszik, ha inkább DVD-k és hálózati információtárolók elemzésére szakosodnak. Mi pedig jobb, ha hozzászokunk, hogy az e-vel kezdődő szavak és mögöttük rejlő megoldások megváltoztatják az életünket. Mindenesetre a törvényhozók már tudomásul vették, hogy ezentúl e-aláírunk és e-számlázunk. Megy-e ezzel a világ elébb?

Az elektronikus úton történő ügyintézés terjedése során felmerült az igény, hogy a szerződéses nyilatkozatok elektronikus úton is továbbíthatóak legyenek. Ehhez szükséges, hogy a szerződő felek hitelesen megállapíthassák, kitől származik az üzenet, és annak tartalma nem változott-e a feladás óta. Ezt a funkciót a papíralapú írásos szerződéskötéseknél az aláírás tölti be. Ha az elektronikus iratra egyszerűen ráírják a nyilatkozattevő nevét, annak hitelességét semmi sem bizonyítja. Ezért van szükség az elektronikus aláírásra, melynek használatát törvény szabályozza.

Az elektronikus aláírás egy aláírás-létrehozó eszköz segítségével készül. Az aláíró két kulcsot, egy titkos és egy nyilvános kulcsot kap. A nyilvános kulcsot bárki megismerheti - az elektronikus dokumentum címzettjei ezzel ellenőrzik, hogy tényleg a feladótól származik-e a dokumentum és nem változott-e a feladás óta. A nyilvános kulcs személyhez kapcsoltságát és így közvetve az aláíró személyazonosságát egy erre rendelt szervezet tanúsítvány kiállításával tanúsítja. Ez a szervezet a hitelesítés-szolgáltató.

Az elektronikus dokumentumokat időbélyegzővel is el lehet látni. Ez bizonyítja, hogy a dokumentum létezett, és hogy a benne foglalttal azonos tartalmat hordozott a létrehozás időpontjában.

Az e-aláírás az elektronikus világban egyértelműen és cáfolhatatlanul azonosíthatóvá teszi a felhasználót. Egy dokumentum vagy tranzakció aláírásának tényét letagadhatatlanná teszi. Ezzel megteremti a széleskörű elterjedésének lehetőségét, utat nyitva az e-önkormányzat, az e-adóbevallás, az e-számlázás, az e-levelezés és dokumentumok, szerződések e-aláírása előtt.

Az elektronizált számla használatának előnyei is leginkább azokon a területeken mutatkoznak meg, ahol nagy adatmennyiséget kell kezelni, a lehető leggyorsabban és legpontosabban. A törvénynek is megfelelő használata nagy előrelépés lehet, mivel így sokkal egyszerűbben megőrizhető, és ellenőrzésnél előkereshető a szükséges számla, és emellett a már lejárt tárolási idejű számlák is egy gombnyomással törölhetők. 

A számlákat évekig meg kell őrizni, ami egy folyamatosan növekvő, rendszeres selejtezést igénylő papírhalom kényelmetlen és drága tárolását jelenti. Az elektronikus számla gyakorlatilag tetszés szerinti ideig megőrizhető, rendszerezetten visszakereshető. Még az egészségünket is védi. Nincs vele idegeskedés, és elfelejthetjük a porallergiát is.

Ehhez persze szükség van az IT biztonságot garantáló cégekre. A Noreg nélkül nem tudunk e-aláírást, vagy e-számlát használni.

A hagyományos megoldáshoz sokkal több részvevőre van szükség. A papírgyártáshoz egész erdőket kell kiirtanunk. Aztán a nyomda következik. És kell toll, és festék, és raktárak. És emberek, akik a tárolást megoldják. És polcrendszerek, és gépek. És a raktárakban fűtés, világítás. És különleges, gázzal működő, drága tűzvédelmi berendezések. És szakcégek, akik az őrzésről gondoskodnak. És tudja mi a vége? Előbb-utóbb annyi számlánk lesz, hogy egy számítástechnikai céghez fordulunk. Az IT szakemberek pedig beszkennelik a papírra írott számlákat, hogy el tudjunk igazodni rajtuk. Mindezt megspórolhatjuk, ha már a folyamat kezdetén elbúcsúzunk a jó öreg papírtól.

Ha a Noreg Biztonságot és az e-számlát választjuk, akkor a gyors, hiteles és biztonságos ügyintézést választjuk. A törvény által elfogadott, elektronikus aláírási lehetőséget. Az azonnali, gyakorlatilag költség nélküli postázás lehetőségét. A biztonságos, olcsó, gond- és költségmentes tárolást. A pillanatok alatti visszakereshetőséget, melyre széleskörű keresési feltételeket adhatunk meg.

A számlák további felhasználása, könyvelése, ellenőrzése egyszerűbb. Az adatokról készített biztonsági másolatok védelmet biztosítanak. Tárolásuk még egy fióknyi helyet sem igényel: egyetlen CD-n akár 20 000 számla is rögzíthető. Ha a számlapapír vastagsága csak 0,2 mm, egy ilyen számlacsomag akkor is 40 méter hosszú polcot, számtalan dossziét és persze a tárolással, visszakereséssel foglalkozó munkatársat igényelne.

Az e-számlázási rendszer hiteles kommunikációt, üzenetküldési lehetőséget biztosít az Interneten keresztül. Az üzenet titkosítására szolgáló eljárás által az üzenet csak a küldő és a fogadó számára válhat ismertté. A számlák tartalmi sértetlensége ellenőrizhető.

A Noreg Kft. a hatályos hazai jogszabályoknak és nemzetközi szabványoknak megfelelő elektronikus számlázó rendszert fejlesztett ki. Olyant, amely ügyfeleink számára biztonságos, automatikus számlázást tesz lehetővé. A Noreg e-számla megoldás olyan számlát állít elő, amely éppoly hiteles, mint a papír alapú számlák. Előállításuk, kézbesítésük, tárolásuk azonban olcsóbb, gyorsabb, biztonságosabb.

Akkor lássuk a receptet. Végy egy elektronikusan készült számlát, lásd el elektronikus aláírással és a kibocsátás időpontját bizonyító időpecséttel! Kinek tálaljuk?

Elsősorban azonban azoknak a vállalatoknak érdemes áttérni az elektronikus számlázásra, amelyek nagy mennyiségben bocsátanak ki számlát. Az elektronikus számla előállításához szükséges infrastruktúra kialakítása 10 és 20 millió forint közötti egyszeri beruházást igényel. A rendszer működtetésére, a számlánkénti időpecsét - amely igazolja, hogy a "lebélyegzést" követően már nem módosították a dokumentumot - beszerzésére valamelyik erre jogosultságot szerzett szolgáltatótól pedig havonta további 200-400 ezer forintot kell költeni. Egy darab hagyományos számla kinyomtatása, borítékolása és postázása 100-150 forintba kerül. Ezek alapján, még ha a legolcsóbb papír alapú megoldást állítjuk szembe a legdrágább e-számla változattal, az áttérés akkor is már havi 20 ezer számla esetén megtérül - alig egyetlen év alatt. Nem is beszélve a tárolás egyszerűségéből származó megtakarításról.

Az e-számla alkalmazásának feltétele, hogy az ügyfél is rendelkezzen Internettel. Az Interneten vásárlók esetén ez a feltétel nyilvánvalóan adott. Így azok, akik a valódi e-kereskedelem megvalósításán dolgoznak, aligha tekinthetik teljesnek munkájukat, amíg be nem vezették az e-számlázást.

Az üzleti folyamatokról alkotott elképzelésünk napról-napra változik. Bizonyos vagyok abban, hogy aki hamarabb tanul meg Internetül, az a jövő sikerének nyelvét sajátítja el.