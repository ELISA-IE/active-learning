Négyméteres tigrispitont találtak Tatán

Egy négyméteres indiai tigrispiton tetemére bukkantak a tatai fürdő melletti parkban. Gazdája feltehetően szabadon engedte, és így az állat a hidegben elpusztult. Ez a világ egyik legnagyobb kígyófaja, az embert nagyon ritkán támadja meg.

A T-Rex Katasztrófavédelmi Mentőegység szakértőjét, Both Zoltánt szerdán este értesítették a fürdő mellett talált tetemről, így másnap a helyszínre ment, ahol megállapította: egy kifejlett, indiai tigrispitonról van szó. Ez a világ egyik legnagyobb kígyófaja, mely akár nyolcméteresre is képes megnőni. Az embert nagyon ritkán támadja meg, pedig a nagyobb példányok akár egy szarvassal is el tudnak bánni - mondta az [origo]-nak a szakértő.

Both Zoltán biztos abban, hogy a hüllőt illegálisan tartották. A helyi jegyző nem tudott arról, hogy bárkinek ilyen állata lett volna a környéken, ráadásul Tata körzetében állatparkok sincsenek, ahonnan elszökhetett volna a méretes hüllő. Több jel arra utal, hogy a pitont élve engedték szabadon a parkban, ahol a hideg miatt 3-4 óráig élhetett még. Nyáron lett volna esélye a túlélésre - véli a hüllőszakértő.  

A megunt vagy túl nagyra nőtt, így kényelmetlenné váló házi kedvencek, hüllők, pókok szabadon engedése gyakran előfordul, de ekkora kígyóval a veszélyes állatok begyűjtését végző Both Zoltán is csak 3-4 éve találkozott utoljára. Akkor a fővárosban, egy III. kerületi konténerből került elő egy rothadófélben levő hatméteres óriáskígyó. 

Pedig el lehet vinni az illegálisan tartott állatot egy állatkertbe is, ahol néha befogadják. Ez történt például a Veszprémi Állatkertben, ahol két éve egy ötméteres pitont fogadtak be. Az "adásvételről" ilyenkor jegyzőkönyv készül, de ha egyszeri esetről van szó, a hatóságok általában megértőek, és nem szabnak ki bírságot.

Más a helyzet, ha egy ellenőrzés során derül ki, hogy valaki illegálisan tart veszélyes állatot. Ilyenkor akár százezer forint állatvédelmi bírságot is kiszabhatnak rá - mondta az [origo]-nak Czirák Zoltán, a környezetvédelmi tárca nemzetközi természetvédelmi egyezmények osztályának vezető tanácsosa. 

Szigorúbb az elbírálás, ha kiderül, hogy az illetőnek több illegálisan tartott állata is van, vagy a faj nemcsak veszélyes, hanem veszélyeztetett is. Utóbbi esetben fennáll a természetkárosítás gyanúja, amiért akár hároméves börtönbüntetést is kiszabhatnak. 

A állattartást lehetővé tevő engedély feltétele a legalább középfokú, biológiához kötődő végzettség, az ötéves szakterületen végzett gyakorlat és a szomszédok írásos beleegyezése. A tulajdonosnak azt is igazolnia kell, hogy biztosítani tudja az előírásoknak megfelelő terráriumot, ketrecet. Arról is papírokkal kell rendelkeznie, hogy az otthon tartott kedvenc tenyésztett, nem pedig vadonban fogták be. A mérges állatok tartásának ezenfelül az is feltétele, hogy a tartónál mindig legyen az állat mérgét hatástalanító ellenszérum - mondta Czirák Zoltán.