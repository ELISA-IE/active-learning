Elárverezhetik az FKGP-székházat

Akár heteken belül elárverezhetik a Kisgazdapárt Belgrád rakparti székházát. Ennek elkerülése érdekében 10 millió forintot kellene fizetni az APEH-nak az üres pártkasszából. A pártnak összesen 400 millió forintos tartozása van, amit a kisgazdák székház eladásából szeretnének kifizetni - írja a Népszabadság.

Elárverezik az FKGP Duna-parti székházát, ha a kisgazdapárt nem fizeti meg az APEH által kirótt tízmillió forintot. A párt elnöke, Kovács István József a Népszabadságnak elmondta, hogy az adóhatóság hónapokkal ezelőtt elrendelte a végrehajtást, de három hete ismét kaptak egyhavi fizetési halasztást. A pártelnök reméli, hogy jó áron sikerül eladniuk a 1183 négyzetméteres ingatlant, s rendezni tudják a sok tételből álló, 400 millióra rúgó tartozást. 

Kovács szerint a 2002-es választások után - még Torgyán József elnöksége idején - állítólag 150-180 millió forint volt a pártkasszában, fél év múlva, Réti Miklós elnökké választásakor viszont már csak 643 ezer. Kovács, aki időközben pártelnök lett, 2004 októberében a Legfőbb Ügyészséghez fordult a "nagyarányú vagyonvesztés" miatt, de nem tett konkrét feljelentést. "A Belgrád rakparton az elmúlt három évben autók, számítógépek, nagy értékű kivetítők és hangosítóberendezések tűntek el. A számlákat és a tartozásokat viszont ritkán fizették" - mondta az elnök a lapnak. 

Az FKGP-székház tulajdoni lapján olyan hosszú a terhelések sora, mint a budapesti telefonkönyv - fogalmazott Szeremley Huba, aki 2002 januárjában 700 millióért vette meg az épületet, és 200 millió foglalót ki is fizetett. Perek következtek: a Torgyánt követő elnökök szerint a székház legalább 1,5-2 milliárdot ért. Végül júniusban felbontották az adásvételi szerződést azzal, hogy Szeremleynek jár 320 millió forint. Az üzletember - aki nemrég pártot alapított - bízik benne, hogy eladják a házat, amelyre már előszerződést is kötöttek. A potenciális vevő 950 milliót kínál érte - de attól teszi függővé az üzletet, hogy sikerül-e megszereznie egy szomszédos ingatlant is. 