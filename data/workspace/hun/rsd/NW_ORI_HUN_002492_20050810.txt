Új mosógép vásárlásakor átveszik a régit

Szombattól működik az a hálózat, amely lehetővé teszi a lestrapált tévék és hűtők visszagyűjtését. A felesleges elektronikai eszközöket a gyártó cégeknél lehet leadni, a boltok pedig új eszköz vásárlásakor kötelesek ingyen átvenni a régit.

Új elektronikai eszköz vásárlása esetén az üzletek kötelesek ingyen átvenni szombattól a régi hűtőket, tévéket és számítógépeket - jelentette be szerdai sajtótájékoztatóján Őri István, a környezetvédelmi minisztérium közigazgatási államtitkára. Az augusztus 13-ától életbe lépő jogszabály célja, hogy biztosítsa az elektronikai hulladékok visszagyűjtését és újrahasznosítását.

A lestrapált elektronikai eszközök begyűjtésének költségeit a gyártó cégeknek kell állniuk. Gyűjtőhálózatot a gyártók is kiépíthetnek, gazdaságosabb azonban, ha ennek megszervezését koordináló szervezetekre bízzák. Jelenleg öt elektronikai hulladék visszagyűjtésére szakosodott szervezet működik az országban, közülük a legnagyobb az Electro-Coord Magyarország Kht., amelyhez eddig 204 gyártó csatlakozott. Tóth Zoltán, a piac 75 százalékát lefedő Electro-Coord ügyvezető igazgatója elmondta: a kht. többek között háztartási, szórakoztatóelektronikai és világítástechnikai hulladék visszagyűjtésével foglalkozik, aminek költségei idén elérik a másfél milliárd forintot. 

A környezetvédelmi minisztérium államtitkára szerint emiatt azonban nem kell az elektronikai eszközök drágulására számítani. Őri elmondta: Magyarországon évente 100-120 ezer tonna elektronikai hulladék keletkezik, aminek aránya évente 5-7 százalékkal nő. A felesleges elektronikus berendezéseket a boltokon kívül le lehet adni majd a gyártók telephelyén, illetve azokon a lomtalanításokon is, amiket várhatóan majd a visszagyűjtéssel megbízott cégek szerveznek. Az uniós előírások alapján idén 10 ezer tonna, 2008-ra pedig 40 ezer tonna elektronikai kacatot kell visszagyűjteni.