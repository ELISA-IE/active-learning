Letilthatják a bikinis lányokat a képeslapokról

A Rio de Janeiróban járó turisták hamarosan csak a helyi nevezetességeket ábrázoló levelezőlapokat küldhetnek ismerőseiknek. Egy képviselő ugyanis azt javasolja, hogy a bikinis lányokat ábrázoló lapok tűnjenek el a standokról.

Eltűnhetnek a bikinis lányokat ábrázoló képeslapok Rio de Janeiróból. A szinte meztelen lányokkal díszített lapok betiltására vonatkozó jogszabály tervezetét előterjesztő Alice Tamborindeguy képviselőnő kijelentette: javaslata az állam érdekeit szolgálja, mert a fogselyemnek is nevezett pirinyó bikinit viselő hölgyeket mutogató lapok a szexturizmust ösztönzik, és rontják Brazília hírnevét. A bikinis lányokat ábrázoló képeslapokkal tele vannak ugyanis a standok.

A törvénytervezet most Rosinha Matheus kormányzó asztalán van, neki 30 napja van arra, hogy aláírja és törvényerőre emelje. A kormányzó egyelőre nem nyilatkozott az ügyben.