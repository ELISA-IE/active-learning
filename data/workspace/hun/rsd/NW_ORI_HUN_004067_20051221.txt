Bolgár bankot vehet az MKB

Az MKB veheti meg a bolgár Union Bank részvényeinek 60 százalékát egy szerdán, Szófiában aláírt szerződés értelmében. Az MKB tervei szerint az elsősorban kis- és középvállalkozások igényeit kiszolgáló bolgár bank a jövőben bővíti lakossági szolgáltatásait is.

Az MKB a bolgár pénzintézet részvényeinek 45 százalékát az Európai Újjáépítési és Fejlesztési Banktól (EBRD), 15 százlékát bolgár magánszemélyektől veheti meg. Az MKB átveszi az Union Bank üzleti irányítását, az alapító magántulajdonosok és az EBRD azonban továbbra is jelentős kisebbségi tulajdonosok maradnak. A tranzakciót várhatóan jövő márciusában véglegesítik.

Az elsősorban kis- és középválllalatok igényeinek kiszolgálására szakosodott Union Bank, mintegy 40 fiókot üzemeltet Bulgáriában. Piaci részesedése, mérlegfőösszege alapján1,5 százalék, így a 19-dik legnagyobb pénzintézet az országban. 

Az MKB tervei szerint az Union Bank középtávon 5 százalék körüli piaci részesedést érhet el. A bank részesedése a bulgáriai hitelek állományából 1,6, a betétekéből 1,4 százalékot tesz ki. A pénzintézetnek van egy Unionleasing nevű, lízingszolgáltatásokat nyújtó leányvállalata is.

Szeptember végén az Unionbank eszközállománya 226 millió euró, a hitelportfolió 127 millió euró, a betétállomány pedig 141 millió euró. 2005. szeptember 30-án az Unionbank saját tőkéje 30 millió euró volt. Az MKB a befektetést készpénzből finanszírozza, amelynek forrása az MKB jelenlegi tulajdonosai által, 2006. első negyedévében végrehajtandó tőkeemelés.

Az Union Bank Bulgáriában éllovasnak számít a kis- és középvállalkozások finanszírozásában és a legjobban irányított, valamint a legkedvezőbb helyzetű, közepes méretű bankként tartják számon az országban.

Az MKB tervei szerint az Unionbank által már jelenleg is kínált banki és lízing szolgáltatások jelentős mértékű kiterjesztése mellett, az MKB az Unionbank-on keresztül olyan pénzügyi tevékenység beindítását is tervezi Bulgáriában, mint a befektetési szolgáltatások, befektetési alapok, valamint magán nyugdíj- és egészségpénztárak. 

A Bayerische Landesbank (BLB) idén döntött úgy, hogy az MKB lesz a bankcsoport regionális hídfőállása közép- és kelet-európai terjeszkedési stratégiájának megvalósítása során. Az MKB a közelmúltban szándéknyilatkozatot adott be a szerb Panonska banka megvásárlására is, amire az OTP Bank is pályázott. A másik célország Románia, ahol szintén kisebb vagy közepes bankot venne az MKB. 