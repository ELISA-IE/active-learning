Sorra bizonyulnak jogtalannak a KSH-s kirúgások

Törvénytelenül mentették fel 2004-ben a Központi Statisztikai Hivatal alelnöki posztjáról Vukovich Gabriellát - mondta ki a munkaügyi bíróság. Vukovich szerint a bíróság ötödszörre mondta ki, hogy törvénytelen volt a KSH vezetésének leváltása 2003-4 között.

A munkaügyi bíróság csütörtöki ítéletében kimondta, hogy törvénysértő módon mentették fel posztjáról 2004-ben Vukovich Gabriellát, a Központi Statisztikai Hivatal alelnökét. Vukovich közleménye szerint a bíróság ötödször mondta ki, hogy törvénytelen volt a KSH vezetőinek - Vukovich mellett Mellár Tamás elnök, illetve Soós Lőrinc alelnök - leváltása 2003 novembere és 2004 áprilisa között.

Vukovich szerint az bíróság megállapította, hogy a felmentés a statisztikai törvény szabályit figyelmen kívül hagyva történt. A bírósági döntéssel a KSH szakmai legitimációja csorbult - írja levelében Vukovich.

A KSH vezetésének leváltása 2003 novemberében Mellár Tamás volt KSH-elnök kirúgásával kezdődött. Gál J. Zoltán volt kormányszóvivő a döntést azzal indokolta, hogy "szakmai döntés született, Magyarország EU-csatlakozása, az Eurostatba történő belépés a KSH megerősítését is szükségessé teszi". Mellár eltávolítását szakmai okokkal magyarázta Kiss Péter kancellária miniszter, azonban ennél részletesebb tájékoztatást nem adott.