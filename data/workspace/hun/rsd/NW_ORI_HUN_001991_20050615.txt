Papagájkór fertőzött a baromfifeldolgozóban

Húsz embert kezeltek tüdőgyulladással Békéscsabán. A betegek mindannyian a baromfifeldolgozó munkatársai voltak. Az Országos Tisztifőorvosi Hivatal szerint a legvalószínűbb, hogy papagájkórt kaptak a dolgozók. A hivatal szerint nincs szó madárinfluenzáról vagy SARS-ról.

Húsz ember betegedett meg a közlemúltban a békéscsabai baromfifeldolgozó dolgozói közül, atípusos tüdőgyulladás gyanújával. Tizenegyen kórházba kerültek, néhányukat már hazaengedték - írja a Népszabadság. A vállalatnál járványügyi és munka-egészségügyi vizsgálat folyik. A megbetegedések pontos okainak feltárására laboratóriumi vizsgálatokat kezdeményezett a tisztiorvosi szolgálat. 

A több érintett beteget kezelő helyi tüdőkórház igazgatója, Dr. Vincze Árpád szerint többfajta kórokozó is okozhatja a magas lázzal, elesettséggel, fej- és végtagfájdalmakkal járó betegséget. A kórokozó terjedhet cseppfertőzéssel, de származhat légkondicionálókban megtelepedő mikroorganizmusoktól, vagy akár fertőzött szárnyasoktól. 

Az Országos Tisztifőorvosi Hivatalban a Népszabadságnak megerősítették, hogy tüdőgyulladásról van szó. A szakemberek szerint a legvalószínűbb, hogy a dolgozók az ornitózis (más néven papagájkór) nevű betegséget kapták el. Az állatról emberre terjedő kór víziszárnyasoknál gyakori, Magyarországon a 70-es és a 90-es években kisebb-nagyobb járványokat is okozott. Antibiotikumos kezelésre jól reagál, gyorsan gyógyul. A tisztifőorvosi hivatal szerint a megbetegedéseknek nincs közük sem a SARS-hoz (atípusos tüdőgyulladás), sem a madárinfluenzához - derül ki a Népszabadság írásából.