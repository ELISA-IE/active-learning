Ingyen mobilozhatnak az MSZP tagjai

Ingyen hívhatja egymást az MSZP teljes tagsága egy flottakedvezménynek köszönhetően, míg a Fideszben a frakciótagok és hozzátartozóik élhetnek ilyen lehetőséggel.  A kormánypárt a közeljövőben újabb pluszszolgáltatásokat tervez: kedvezményes könyvvásárlás, mozi és színházjegyek után a vendéglátóipar irányába bővítenék a párttagok kényeztetését.

Ingyen hívhatják egymást az MSZP tagjai egy Vodafone-os flottakedvezménynek köszönhetően, a pluszszolgáltatást egy hónapja vezette be a párt. Nyakó István szóvivő egyelőre nem tudott válaszolni arra a kérdésre, hogy a tagság hány százaléka használja ki a lehetőséget, ugyanakkor nem tartja kizártnak, hogy "lehet 1-2 ember, aki jó bulinak tartja az ingyenes telefonálást és az asszonnyal együtt ezért lépett be a pártba."

A szóvivő az [origo] felvetésére elismerte: a közelgő kampányban jól jön, hogy a párttagok mozgósítását jelentősen megkönnyíti az ingyenes mobilozási lehetőség, mint mondta, a tagságuk nagy része "anyagilag nincs túl jó eleresztve". Nyakó közölte azt is, hogy ez valóban vonzerőt gyakorolhat sokak számára a pártba való belépésre, ugyanakkor hozzátette: sajnos nem csak az MSZP fedezte fel ezt a lehetőséget. 

"A Fideszben az országgyűlési frakció tagjainak a Pannon GSM-mel, míg a fővárosi frakció tagjainak a Vodafone-nal van flottakedvezmény szerződése" - mondta megkeresésünkre Révész Máriusz. A párt szóvivője elmondta, hogy a frakciótagok mellett a munkatársaik, valamint a családtagjaik is részesülhetnek az ingyenes egymás közötti kommunikáció lehetőségéből. Ennek kiterjesztését azonban nem tervezik a teljes párttagságra, és más, hasonló pluszszolgáltatásról sem tud.

Kuncze Gábor, az SZDSZ frakcióvezetője megkeresésünkre csupán annyit volt hajlandó elárulni, hogy "az SZDSZ-esek T-mobile-os telefonnal beszélnek", ennél bővebben többszöri kérdésünk ellenére sem nyilatkozott. Az MDF-nél a parlamenti képviselők a négyéves ciklusok kezdetekor egy-egy telefont kapnak - mondta Székely-Gyökössy Szabolcs, a frakció hivatalvezetője. A Pannon GSM-nél több éve meglévő kedvezményes percdíjakkal a frakció tagjai, azok munkatársai, valamint ha kérik, a családtagok is beszélhetnek. A képviselők költségeit megtérítik, a családtagok viszont megkapják a - kedvezményes percdíjakat tartalmazó - számlát.

"A kedvezmények  nyújtásáról nem politikai hovatartozás, hanem üzletpolitikai megfontolás alapján döntöttünk" - tudtuk meg a Vodafone sajtóosztályától. Az MSZP-tagoknak nyújtott flottakedvezményt, "nagyobb létszámú közösség részére nyújtott, a közösség tagjai által igénybe vett szolgáltatástömeg után járó mennyiségi kedvezménynek" - tartják. Az említett pártok mellett a Centrumnak és a Jobbiknak is nyújtanak hasonló szolgáltatást, de a flottakedvezmények részleteiről nem árultak el részleteket. Lenkovics Barnabás országgyűlési biztos az [origo]-nak nyilatkozva diszkriminatívnak minősítette a párttagságért járó szolgáltatást. Az állampolgári jogok biztosa szerint a mobiltelefonálás és a tarifacsomag - a díjszabás - nem függhet attól, hogy az adott előfizető politikai pártnak a tagja. Nyakó szerint tőlük az állampolgári biztos még semmilyen ezzel kapcsolatos papírt nem kért be, így nem tudják, hogy a pártot, vagy a szolgáltatót érheti-e az esetleges elmarasztalás. A Vodafone-nál azt mondták: ha lesz hivatalos állásfoglalás, azt követően reagálnak. Erre Lenkovics azt felelte lapunknak: első lépésben részletes tájékoztatást kér a szolgáltatótól.

Az [origo] azon kérdésére, hogy milyen újabb pluszszolgáltatásokat terveznek, Nyakó István elmondta: a közeljövőben kulturális szolgáltatások, könyvek, mozi- és színházjegyek vásárlását szeretnék támogatni, de a későbbiekben szóba kerülhetnek vendéglátóipari szolgáltatások is. Felvetésünkre, hogy mindezt összekapcsolják-e a kampányidőszakkal, azt válaszolta: "nem ahhoz az időponthoz kötjük, a választások alkalmával már nem párttagokat, hanem szavazatokat akarunk gyűjteni."

Lencsés Csaba