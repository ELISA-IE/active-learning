A minimálbérért küzdenek a fogyatékosok szülei

A minimálbér összegét szeretnék támogatásként megkapni a súlyosan fogyatékos gyermeket nevelő szülők. Ennek érdekében aláírásokat gyűjtöttek, most arra várnak, hogy a választási iroda hitelesítse őket. Jelenleg havi 22 ezer forintot kapnak azok a szülők, akik nem tudnak dolgozni, mert fogyatékos gyerekük állandó ápolásra szorul.

A minimálbér összegét szeretnék támogatásként megkapni azok a szülők, akik otthon ápolják súlyosan fogyatékos gyereküket. Jelenleg havi 22 ezer forint jár nekik. Ezt az ápolási díjat 2004-ben 17 ezer ember kapta meg súlyosan fogyatékos gyermeke gondozásáért. Most azt szeretnék elérni, hogy az Országgyűlés hozzon új törvényt, és teljes értékű munkának ismerjék el a gondozói tevékenységet. Ennek érdekében 53 ezer aláírást gyűjtöttek össze, amit benyújtottak az Országos Választási Irodához. Az irodának február 20-ig kell döntenie arról, hogy hitelesíti-e az aláírásokat. 

A súlyosan fogyatékos gyerekek állandó, egész embert kívánó segítséget igényelnek, a szülők tulajdonképpen egész nap dolgoznak - mondta az [origo]-nak Goldner Ibolya, az Értelmi Sérültek és Családjaik Jogvédő Egyesületének elnöke. A súlyosan fogyatékos gyereket nevelő családok 90 százalékában inkább valaki otthon marad a gyerekkel, csak 10 százalékra tehető azoknak a száma, akik intézetbe adják őket - tette hozzá. Az otthoni ápolásért kapott 22 ezer forint annyira kevés, hogy ezzel azt érik el, hogy több gyereket adnak majd intézetbe - mondta az érdekvédő szervezet elnöke.