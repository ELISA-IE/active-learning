Itthon is lehetne reklamálni a bécsi cipő miatt

Az ígéretekkel ellentétben még mindig nem jöttek létre azok a fogyasztói központok, ahová külföldön vásárolt termékekkel lehetne fordulni. Az összes uniós országban működő rendszer lehetővé teszi, hogy ne kelljen újra külföldre utazni például egy cipővel, aminek első nap levált a talpa. A civil fogyasztóvédők szerint nem csak az új központok hiányoznak, de a meglévő rendszer is inog.

Minden uniós tagországban működnek az úgynevezett Európai Fogyasztói Központok, ahová egy másik uniós országban vásárolt hibás termékkel lehet fordulni. Az itt dolgozó fogyasztóvédők segítenek a reklamáció intézésben, a vásárlónak nem kell újra külföldre utaznia. Tavaly a magyar kormány is döntött róla, hogy a központot itthon is felállítják, de az előkészületek sem kezdődtek meg - mondta Baranovszky György, a Fogyasztóvédelmi Egyesületek Országos Szövetség ügyvezető elnöke. A civil fogyasztóvédőket képviselő Baranovszky szerint a kormány egyre gyakrabban hangoztatja a fogyasztóvédelem fontosságát, valójában azonban nem történik semmi, sőt a jelenlegi rendszer is a működés határán van. "Nincs elkésve semmi, a fogyasztói központ létrehozásához szükséges kormányrendelet júniusig megszületik" - mondta az Ifjúsági, Családügyi, Szociális és Esélyegyenlőségi Minisztérium helyettes államtitkára, Hornungné Rauh Edit az [origo]-nak. A központ létesítéséhez 20 millió forintot különít el a kormány, ennek több mint a duplájára számítanak az Európai Uniótól.

A fogyasztói panaszokkal foglalkozó szervezetek, a békéltető testületek működésére egyre kevesebb pénzt biztosít a kormány, miközben a hozzájuk forduló panaszosok száma növekszik. Erre az évre 53 millió forintot szánnak a testületek működésére, tavaly ez az összeg 60 millió forint volt. A békéltető testületek majdnem minden megyében és Budapesten működnek, és a vásárlók számára ingyenesek. Megadott határidőn belül tárgyalást tűznek ki a panaszos és az érintett cég között, majd arra törekszenek, hogy a két fél megegyezzen. Tavaly körülbelül 300 szavatossággal, jótállással kapcsolatos ügyet tárgyaltak, sokan - körülbelül kétszázan - fordultak hozzájuk építőipari, szakipari munkákkal kapcsolatos panaszokkal. A békéltető testület esetleges elmarasztaló határozata nem kötelező a cégre nézve, de ha sok embert érintő ügyről van szó, a határozatot nyilvánosságra hozzák. A testületek munkatársainak egy-egy ügyért négyezer forint jár a kormány korábbi döntése szerint, az illetékes Ifjúsági, Családügyi, Szociális és Esélyegyenlőségi Minisztérium azonban nem utalja a testületeknek a beígért összeget. Ha ez így folytatódik, a békéltető testületek augusztustól nem tudják folytatni a munkát - mondta Baranovszky György. A minisztérium munkatársa ezzel kapcsolatban elmondta: a békéltető testületek idén 62 millió forintot kapnak, ennek az utalásához szükséges szerződést napokon belül aláírják. Emellett - az ügyek számának növekedése miatt - további 16 millió forintot próbálnak biztosítani évvégéig a tesületeknek - mondta Hornungné Rauh Edit helyettes államtitkár.