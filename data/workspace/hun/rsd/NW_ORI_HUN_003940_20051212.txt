Nem csatáznak húzónevek a választásokon

A jövő évi választásokon elmaradnak a nagy küzdelmek az egyéni választókerületekben a vezető politikusok között - derült ki, miután a nagyobbik ellenzéki párt, a Fidesz is nyilvánosságra hozta jelöltjeinek névsorát. A Fidesz-lista ugyanakkor még nem teljes, 24 kereszténydemokrata egyéni induló neve ugyanis még nem ismert.

Orbán Viktor Fidesz-elnök - Gyurcsány Ferenc miniszterelnökhöz hasonlóan - nem indul egyéniben, hanem csak az országos listát vezeti. Áder János frakcióvezető szülővárosában, Csornán indul, akárcsak a párt alelnökei, Pelczné Gáll Ildikó, aki Miskolcon száll ringbe és Varga Mihály, aki Karcagon. A párt számos ismert személyisége azonban nem küzd egyéniben: Deutsch Tamás, Répássy Róbert, Révész Máriusz, Selmeczi Gabriella, Simicskó István, Mátrai Márta csak a listás bejutásban bízhatnak.

Ezzel hivatalossá vált, amire eddig is számítani lehetett: a nagy nevek csatája elmarad. Kevéssé ismert Fidesz-jelöltek indulnak például az MSZP vezető politikusaival, Hiller István pártelnökkel, Szili Katalin házelnökkel, Lendvai Ildikó frakcióvezetővel, Juhász Ferenc honvédelmi miniszterrel vagy éppen Kiss Péter kancelláriaminiszterrel szemben.

Az átlagosnál azért érdekesebb összecsapás várható Miskolcon, ahol az említett Pelczné Gáll Ildikó mellett dr. Simon Gábor, az MSZP etikai bizottságának elnöke és Katona Kálmán, az MDF választmányi elnöke is jelölt. Az V. kerületben Rogán Antal, a Fidesz kampányfőnöke Steiner Pál szocialista polgármesterrel és Pető Iván szabad demokrata képviselővel csap össze. Erősnek mondható a zuglói körzet is; ott két miniszter, Baráth Etele és Magyar Bálint is jelölt, a "címvédő" pedig Rátonyi Gábor fideszes polgármester. Szigetszentmiklóson Kuncze Gábor SZDSZ-elnök Varju László szocialista frakcióigazgatóval méri össze erejét, ami csak azért érdekes, mert három éve, az első fordulóban, első helyen végzett Varju visszalépni kényszerült, a harmadik helyen álló pártelnök javára. Néhány hónapja a képviselő, a helyi lapban közöl az SZDSZ-t bíráló hirdetéseket.

A Fidesz és a Kereszténydemokrata Néppárt, valamint a Magyar Kereszténydemokrata Szövetség közötti megállapodás alapján, 24 egyéni képviselői helyre a KDNP, illetve az MKDSZ tesz javaslatot. A Fidesz honlapján található összegzés szerint a 2006-ban, egyéni választókerületekben induló képviselőjelöltek 58 százaléka már a 2002-es országgyűlési választásokon is megmérettette magát. Első alkalommal áll a választók elé a jelenlegi jelöltek 42 százaléka.

A Fidesz honlapján közölt adatok szerint a legtöbb jelölt (26%), az oktatás-nevelés területén tevékenykedik, őket a jogászok követik (18%), majd a mérnökök (13%), végül a közgazdászok (10%) és az orvosi hivatást (9%) választók. Legkevesebben az agrármérnöki végzettséggel bírók vannak (6%). A Fidesz képviselőjelöltjeinek többsége középkorú, 45-60 év közötti (49%), őket követik a 30-45 évesek (41%). A 18-30 éves jelöltek az indulók csupán 2 százalékát teszik ki, míg a 60 év feletti korosztály 8 százalékban képviselteti magát.

Az MSZP-ben a jelöltek 37 százaléka most indul először parlamenti választáson. Az egyéni jelöltek 11 százaléka nő, átlagéletkoruk 49 év. A 35 év alattiak aránya 10 százalék, a 36 és 45 év közöttieké 16, a 46 és 50 közöttieké 21, az 51 és 60 közöttieké 47, míg a 60 év fölöttieké 6 százalék. Az egyéni képviselőjelöltek 9 százaléka nem párttag. 98 százalékuk felsőfokú végzettségű, és 2 százalékuknak van csak érettségije. A 176-ból 38-an mérnökök. A foglalkozást tekintve a második helyen a jogászok, a harmadikon a pedagógusok, a negyediken pedig a közgazdászok állnak.

Nagy Szilvia