Elbukott Barroso pártja

A vasárnapi portugál választásokon az ellenzéki szocialisták győztek. Így az Európai Bizottság elnöki tisztségét ősz óta betöltő Barroso épp idejében mondott le a portugál miniszterelnökségről: most úgyis távoznia kellett volna.

Vasárnap ellenzéki győzelem született a portugáliai országgyűlési választáson. A baloldal ezzel átveheti a hatalmat. A szocialisták a közvélemény-kutatások szerint 47 és 51 százalék közti eredménnyel végeztek. A tőlük jobbra álló, mostanáig kormányon lévő szociáldemokrata párt viszont csak 23 és 28 százalék közti eredményt ért el.

A vesztes szociáldemokraták kotábbi elnöke, és Portugália miniszterelnöke Jose Manuel Barroso volt. Barroso azonban 2004-ben lemondott hazai tisztségeiről, mert az Európai Bizottság elnökévé választották. Barroso vezetésével a szociáldemokraták komoly gazdasági megszorításokkal rendbe rakták a portugál költségvetést, de az állami juttatások visszafogása elégedetlenné tette az emberek többségét. Így amikor Barroso Brüsszelbe költözött, már akkor lehetett sejteni, hogy távozásával egy közelgő választási vereségtől is megóvta magát. 

 