Nem drágulnak a svájci frank alapú hitelek

A várakozásoknak megfelelően változatlanul 0,75 százalékon hagyta az irányadó kamatának középértékét a svájci jegybank. Ennek következtében a frank alapú hitelek törlesztőrészlete nem változik.

Bejött az elemzők előzetes jóslata, a svájci jegybank ugyanis továbbra is 0,75 százalékon hagyta az irányadó rátájának középértékét csütörtökön. (A három hónapos LIBOR-célsáv két szélső értéke ennek megfelelően 0,25, illetve 1,25 százalék maradhat.) 

A döntés Magyarországon sokakat érint, hiszen a devizahitelek több mint 90 százalékát ebben a devizanemben vette fel a lakosság. Az érintettek fellélegezhetnek tehát, hiszen a változatlan kamatszinttel nem lesz magasabb a törlesztőrészletük. Ez azonban teljes garanciát nem jelent, a befizetések nagyságát ugyanis az árfolyam is befolyásolja. 

A piaci szakértők egyébként egyöntetűen ezt a lépést várták most a jegybanktól, a jövőbeli várakozások azonban már lényegesen megosztottabbak. Több szakértő ugyanis még az év végéig vár egy kamatemelést, vannak azonban olyanok is, akik akár jövő decemberig is változatlan kamatszinttel számolnak. A kamatemelés mellett egyébként a gazdaság gyorsuló növekedése és az infláció mértéke szólhat. 

Nagy változásra egyébként egy esetleges emelés esetén sem kell számítani, hiszen a várakozások maximum 0,25 bázispontos növekedésről szólnak. Márpedig egy ilyen mértékű növekedés drámai emelkedést nem okoz a törlesztőrészletekben.