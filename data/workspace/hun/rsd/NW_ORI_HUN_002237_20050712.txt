Államtitkot sérthetett Gyurcsány

Felmerült, hogy államtitkot sértett a kormányfő egy hévégi nyilatkozatával, amelyben a magyar légtér védelmének hiányosságairól beszélt, a Zengőre tervezett lokátor megépítése mellett érvelve. Az alkotmányjogász szerint akkor történhetett államtitoksértés, ha az elhangzott információkat titkosították - írja a Népszabadság. 

Államtitoknak minősülnek a honvédség riasztási rendszerével, illetve a kiemelten fontos, védett nukleáris intézmények biztosításával kapcsolatos információk, így felmerülhet, hogy Gyurcsány Ferenc kormányfő egy hétvégi nyilatkozatában államtitkot sértett. A miniszterelnök ugyanis arról beszélt, hogy "a magyar határ déli irányból rendkívüli módon nyitott", és utalt arra, hogy komoly a paksi atomerőmű sebezhetősége is. Gyurcsány szerint mindezt egy próbarepülés bizonyította be: a déli irányból alacsonyan szálló kisrepülőgép a főváros közelébe jutott anélkül, hogy a radarok észrevették volna - írja a Népszabadság. 

Kolláth György alkotmányjogász a lapnak azt mondta, hogy a kormányfő akkor sérthetett államtitkot, ha az elhangzott információkat a titokgazda - vagyis a honvédelmi miniszter - titoknak minősítette. Ezek hiányában a titoksértés nem valósulhat meg, ráadásul például a próbarepüléssel kapcsolatos, esetlegesen titkossá minősített információk titkosságát maga a kormányfő is feloldhatja.

Iváncsik Imre, a honvédelmi a tárca államtitkára szerint nem minősül titoksértésnek a kormányfői nyilatkozat, mivel csak egy apró részletet közölt Pakssal kapcsolatban, a teljes tervet és útvonalat viszont nem, "anélkül pedig ez nem minősített adat" - mondta a lapnak. 

Iváncsik szerint az ország és Paks is biztonságban van, ugyanakkor a biztonság soha sem tökéletes, mert bizonyos kockázatok kivédésére a hagyományos eszközök és a megszokott védelmi rendszer nem alkalmas. A meglévő radarrendszerben vannak fehér foltok az ország domborzati viszonyai miatt, s ezért is van szükség a radarrendszer látóképességének határozott javítására. Ezt szolgálná Iváncsik szerint a Zengőre tervezett nagy teljesítményű radar. 

A tesztrepülést végző Vári Gyula, volt vadászrepülő-pilóta, MSZP-s országgyűlési képviselő a lapnak elmondta: megtették a szükséges lépéseket a légtér biztonságának javítására, de a déli lokátor megépítését nem lehet megkerülni - derül ki a Népszabadság írásából.