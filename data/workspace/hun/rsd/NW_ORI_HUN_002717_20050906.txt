A TASZ szerint jogtalanul lőttek az autótolvajokra a rendőrök

Jogszerűtlenül lőttek a menekülő autótolvajokra a rendőrök hétfőn a fővárosban - állítja a Társaság a Szabadságjogokért (TASZ) jogvédő szervezet. A TASZ szerint a magyar törvények erre nem adnak lehetőséget. A lövöldözésben az egyik menekülő súlyosan, a másik könnyebben megsérült.

Megdöbbentette a Társaság a Szabadságjogokért (TASZ) jogvédő szervezetet az a hétfői eset, amelyben egy üldözéses akció során a rendőrök két alkalommal is használták fegyverüket - olvasható a TASZ honlapján. A jogvédő civil szervezet szerint a fegyverhasználat jogos volt akkor, amikor a feltartóztatni kívánt jármű vezetője megpróbálta elütni a rendőröket, azonban az autós üldözés során jogszerűtlenül használtak fegyvert a rendőrök. A rendőrök ugyanis akkor adtak le célzott lövéseket, amikor az elkövetők menekülni próbáltak, de erre vagyon elleni bűncselekmények esetén nem ad lehetőséget a rendőrségi törvény - írja a TASZ.