Zengőt védők provokációnak tartják a fafúrást

A Zengő csúcsot NATO-lokátortól védők arra gyanakodnak, hogy provokátorok fúrtak betonvasakat a Zengő védett fáiba. A módszer elvben akadályozhatná a fák tervezett kivágását, valójában azonban lassú pusztulásra ítélte a növényeket. Az ügyben aktív környezetvédők abban bizonyosak, hogy nem közülük való követte el a rongálást.

A Zengőre tervezett NATO-lokátor építésének környékén huszonhárom fát rongáltak meg ismeretlenek. A fák törzsébe 12-es vastagságú, 30 és 120 centi közötti hosszúságú betonvasakat fúrtak ismeretlenek, átlagosan egy méter magasan a törzsbe. Az elkövetők lehetnek radikális környezetvédők is, hiszen a tervezett lokátor építéséhez ezeket a fákat mind ki kellene vágni, a vasak viszont komolyan megnehezítik a favágók dolgát. A helyiek szerint azonban provokáció történt.

Györfy Mihály, a Civilek a Zengőért helyi aktivistája szerint csak olyan követhette el a rongálást, aki jól ismeri a lokátor építési tervét. A megrongált fák ugyanis a lokátorhoz tervezett út nyomvonalán állnak. Egyszerű erdészeti munka esetén a fákat a talajszintnél vágják ki, viszont ha útépítés miatt döntik ki a növényeket, akkor magasabban vágják el a törzsüket, mert a rönköt kiemelő munkagép így tud a legkényelmesebben hozzáférni. A megrongált fákba pont olyan magasságba helyezték a szögvasakat, hogy ezt megakadályozzák. Ugyanakkor Györfy szerint a környezetvédő civilek nem tettek volna soha ilyen barbár cselekedetet, még a fák védelmében sem. Ők a fák megmaradásáért küzdenek, viszont a vasak miatt szét fognak rohadni a törzsek. 

Gyanús szerinte, hogy éppen akkorra időzítették a farongálást, amikorra ők sajtótájékoztatót hívtak össze Budapesten arról, hogy szerintük ismét veszélyben van a Zengő. Györfy úgy érzi, hogy ezzel kiszorították a sajtóból az ő felhívásukat, és most a rongálás kapcsolódik össze a Zengő védelmével az emberek fejében. Györfy szerint ez azoknak állhat érdekében, akik a lokátor építése mellett vannak.

Egy helyi, a rongált fákat magánszemélyként megvizsgáló erdész szerint csak komoly felszereléssel eshettek neki a fáknak. Szerinte a fák megfúrásához olyan eszközt használtak, ami csak aggregátorral működtethető. A vasszegek levágott végei is olyan szerszámra utalnak, amit csak ígyl használhattak. Az aggregátorra utal az is, hogy a fákat egy jól meghatározott körben fúrták meg, "ameddig a zsinór elért". Egy ilyen munkához komoly felszerelés: aggregátor, fémvágó fűrész (flex) a vasak szétvágásához, és komoly méretű fúró is kellett.

Az erdész szerint az elkövető "primitív állat" volt, ha így akarta megvédeni a fákat a kivágástól. "A Greenpeace ugyan alkalmazta ezt a módszert Amerikában egy erdő megvédésére, de azok fenyők voltak. Ezek a fák ezt nem élik túl. Tíz éven belül elkorhadnak majd."

A Zengő védelmében fellépő magyarországi Greenapeace-aktivisták állítják, hogy eszükbe sem jutott e módszer alkalmazása a Zengőn. Ők tavaly is azt választották, hogy az aktivisták magukat láncolták a fákhoz. "Még csak nem is beszéltünk senkinek sem arról, hogy ez is egy módszer lehet, biztos, hogy nem környezetvédő akció műve volt ez." - mondta egyik aktivistájuk, aki szintén provokációra gyanakszik. Szerinte volt már arra példa, hogy provokálták őket, amikor a Zengőről szóló fórumokba magánszemélyként bejelentkezők a Honvédelmi Minisztérium szerveréről keltettek hangulatot a környezetvédőkkel szemben. A Civilek a Zengőért mozgalom elnöke szerdán arról beszélt, hogy a Honvédelmi Minisztérium egyik embere a közelmúltban megpróbált egy helyi önkormányzati képviselőt és egy ismert aktivistát meggyőzni arról, hogy álljanak át a lokátor oldalára. Az elmúlt napokban zöld festékkel valakik V betűket festettek a lokátor útjában álló fák törzsére, ez pedig a helyi civilek szerint arra utal, hogy hamarosan meg akarják kezdeni a munkálatokat a Zengőn. 

Bocskai István, a Honvédelmi Minisztérium kommunikációs igazgatója határozottan állította, hogy a tárca semmilyen lépést sem tett a Zengő ügyében az utóbbi időben. A tárca arra vár, hogy a kormány eldöntse, hová épüljön a lokátor, az építkezéseket leállították, és amíg nincs döntés, addig semmit nem tesznek a Zengőn, vagy bármit az ezzel kapcsolatos ügyben. A fák megrongálását Bocskai a tárca nevében elítélte és "barbár természeti rombolásnak" nevezte a betonacélok fába erőltetését.