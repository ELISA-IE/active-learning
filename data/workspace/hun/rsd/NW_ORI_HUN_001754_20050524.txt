Kevesebb lett a háziorvos

Tavaly kevesebb háziorvos praktizált a fővárosban, mint egy évvel korábban. A kevesebb orvos ugyanakkor több vizsgálatot végzett - írja a Népszabadság.

2004-ben csökkent a háziorvosok száma a fővárosban. Az év végén az egy évvel korábbi számhoz képest tízzel kevesebben praktizáltak, összesen 966-an - írja a Népszabadság a KSH gyorsjelentése alapján. A kevesebb háziorvos ugyanakkor többet vizsgált: 2004-ben az egy évvel korábbihoz képest 2,2 százalékkal többször, 843 ezer alkalommal vizsgálták meg pacienseiket. Naponta így áltagosan 32 beteget fogadtak, ami eggyel több az előző évinél. 

A 343 fővárosi gyerekorvos összesen 569 ezer vizsgálatot végzett, ami napi 18 beteget jelent. A 23 központi háziorvosi ügyeleti szolgálat ambulanciáján 69 ezer beteget láttak el, hívásra 80 ezer alkalommal mentek házhoz a háziorvosok - derül ki a Népszabadság írásából.