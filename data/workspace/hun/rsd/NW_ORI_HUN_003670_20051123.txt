A megamarketek ideje lejárt

A hipermarketek száma tovább emelkedik, átlagos alapterületük viszont jelentősen csökken a következő években - vélekedett Madarász Tamás, a Tesco Global Rt. hálózatfejlesztési igazgatója egy szerdai ingatlankonferencián.

A megamarketek ideje lejárt - állította Madarász Tamás a Budapest Business Journal és a ReSource szerdai ingatlankonferenciáján. Szerinte a közeljövőben a 3-8 ezer négyzetméter alapterületű hipermarketek elterjedése várható, mert azok gazdaságosabban működtethetők és jobban illeszthetők más kereskedelmi egységekhez. A szakember úgy véli: hamarosan Magyarországon is megjelennek az Angliában discount department store-nak nevezett 2-3 ezer négyzetméteres nagyáruházak is. 

A Tesco Global Rt. hálózatfejlesztési igazgatója nem számít arra, hogy új hipermarketlánc épít üzlethálózatot Magyarországon. A piacra történő belépés és a hálózatépítés ugyanis most már kétszer-háromszor annyiba kerül, mint a 90-es években. Ezért szerinte új szereplő csak cégfelvásárlással jelenhet meg a piacon.

A beruházók a közvélemény-kutatások szerint pesszimistán ítélik meg az ingatlanpiac helyzetét, közben az építőipari termelés volumene töretlenül emelkedik, és a bruttó hazai termék (GDP) III. negyedévi növekedésében jelentős szerepet játszik - vázolt fel két ellentmondó tényt a rendezvényen Belyó Pál, az Ecostat igazgatója. Az ellentmondás feloldása az lehet, hogy a gazdaságkutató szerint már nem a lakásépítés, hanem az infrastrukturális beruházások tartják lendületben a magyar gazdaságot és az építőipart. 

Az építőipari beruházók borúlátását több tényező is alátámasztja Belyó Pál szerint. Az építési és szerelési munkák árának mérséklődése és az elkészült, de még nem értékesített lakások számának növekedése egyaránt a kereslet csökkenését jelzik. A gazdaságkutató úgy véli, hogy a költségvetési támogatás visszatartása pedig a bankok hitelezési gyakorlatának szigorodását eredményezheti.

Giczi József