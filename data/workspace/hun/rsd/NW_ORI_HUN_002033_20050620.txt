A magyar borhagyományt védi Depardieu

A hagyományos borkészítés mellett emelt szót Gérard Depardieu francia színész a bordeaux-i Vinexpón. A színész - aki maga is borászkodik - Szeremley Huba meghívására vett reszt egy magyar borkóstolón. 

A hagyományos borkészítés mellett szónokolt Gérard Depardieu francia színész a bordeaux-i borexpo magyar pavilonjában. Depardieu Szeremley Huba meghívására érkezett a kiállításra. A színesz maga is foglalkozik bortermeléssel: a Loire folyó mentén fekvő Chateu Tigne birtokon készít Anjou-borokat. 

Depardieu a borkóstolón elmondta: az európai bortermelés előtt két út áll: vagy nehéziparszerű módszerekkel élnek, és a globális piacon próbálnak érvényesülni, vagy visszatalálnak a gyökerekhez, a hagyományos művelési módokhoz, és az egyes termőhelyek - a terroire-ok - jellegzetességeit kihasználva készítik el egyéni boraikat. 

Depardieu szerint Európa csak a terroire újjáélesztésével győzhet az amerikai típusú marketingstratégia és tömegtermelés felett. A színész sürgette az egyes terroire-ok közti párbeszéd beindítását. Kiemelte, hogy például a francia és a magyarországi bortermelők között ez a kapcsolat mar Nagy Karoly ideje óta létezik. Depardieu szerint azonban a terroire hagyományát nem szabad puszta marketingfogássá silányítani, mert azt pont a terület egyénisége sínyli meg. 

Az [origo] kérdésére Depardieu elmondta: az egyes országoknak kell fellépniük hagyományos értékeik, borkultúrájuk - terroire-jaik - védelmében. Ő azzal tudott segíteni, hogy a bordeaux-i Vinexpón, amely a borász szakma legfontosabb seregszemléje, rámutat a problémára.

Szabó Gergely