Fosztogatják a bősnél kiégett román hajót

Már a motorját is megbontották a tolvajok az október elején a bősi vízi erőmű közelében kiégett román üdülőhajónak. Az Oltenita tulajdonosa máig nem szállíttatta el a roncsot, még csak azt sem közölte, mikor tervezi ezt megtenni. A hajóból közben lassan szivárog a gázolaj a Dunába - írja a Népszabadság.

Román tulajdonosa - a többszöri felszólítás ellenére - máig nem szállította el az Oltenita üdülőhajót, amely október 2-án égett ki a szlovákiai Bősnél - írja a Népszabadság. Denisa Zabková, a szlovák környezetvédelmi főfelügyelőség lapnak nyilatkozó vezetője szerint a giurgiui illetőségű tulaj még csak azt sem közölte, mikor óhajtja ezt megtenni. A szlovák illetékesek hamarosan meghatározzák a végső időpontot az elszállításra, és újra felkérik a pozsonyi román nagykövetséget, hogy szerezzenek érvényt a döntésnek. 

Bartal Imre, a közeli Szap polgármestere szerint ugyanakkor lassan nem is lesz mit elvontatni a tulajdonosnak, mivel az őrizetlen roncsot lassan széthordják a tolvajok. A hajóból gázolaj szivárog a vízbe, a fosztogatók már a hajómotorokat is megbontották. A rendőrség időnként arra vetődő járőrei néhány tolvajt tetten értek, de az állandó őrzésre nem kaptak parancsot - írja a lap. 

Az üdülőhajó - fedélzetén norvég és belga nyugdíjasokkal - Bécsbe tartott, amikor október 2-án egy gyorsforraló meghibásodása miatt kigyulladt. A hajón sem a tűzcsapok, sem a szivattyúk nem működtek, ezért a tűz gyorsan terjedt. A kaptány kényszerkikötést rendelt el. A lángokban szénné égett a hajózenekar énekesnője, a többieket kimentették.