Idén 95 kilométer sztrádát adnak át

Idén 95, jövőre pedig 241 kilométer gyorsforgalmi út átadását tervezi a kormányzat. A jelenlegi hazai gyorsforgalmi úthálózat hossza mintegy 630 kilométer - írja a Világgazdaság.

Ebben az évben összesen 95 kilométerrel bővül a hazai sztrádahálózat. Az átadandó öt szakaszból négy a Nemzeti Autópálya Rt., egy pedig az Alföld Koncessziós Autópálya Rt. beruházásában valósul meg. Ezekkel együtt 2002-től ez év végéig 500 kilométernyi autópálya épül meg, amelyet jövőre további 241 kilométerrel toldanak meg. A jelenlegi hazai gyorsforgalmi úthálózat hossza mintegy 630 kilométer.

Jövőre a két évre tervezett 14 átadásból (336 kilométer) kilenc marad, ebből a tervek szerint három szakaszt (96 kilométert) adnak át 2006. márciusban, egyet (26 kilométer) áprilisban, ötöt (122 kilométer) pedig novemberben és decemberben.