Lassult a növekedés az euróövezetben

Az euróövezeti tagországok hazai összterméke átlagosan 0,3 százalékkal nőtt a harmadik negyedévben a másodikhoz képest, és 1,8 százalékkal volt nagyobb, mint a tavalyi harmadik negyedévben - közölték az EU statisztikai hivatalában szerdán harmadik becslésként. Az eredmény megegyezett a december 1-jén kiadott második becsléssel. 

A második negyedben 0,5 százalékos volt a többlet az előző negyedhez képest. Az egy évvel korábbihoz képest az euróövezetben a GDP a második negyedben 2,1 százalékkal nőtt, az első negyedbeli 1,4 százalék után. 

Az egész EU-ban a harmadik negyedévben szintén 0,3 százalékkal nőtt átlagosan a GDP, és 2,1 százalékkal volt nagyobb az egy évvel korábbinál. Az egész EU-ban a második negyedben 0,6 százalékos volt a növekedés az előző negyedhez viszonyítva. Az EU-ban a második negyedben 2,4 százalékra gyorsult az átlagos gazdasági növekedés az első negyedben mért 1,7 százalékról, rendre az egy évvel azelőttihez képest. A tavalyi első negyedév adatát szerdán módosították a korábbi 1,8 százalékról.

Az euróövezet gazdasági növekedése tavaly valamivel több, mint 0,4 százalékos volt a 2002-es 0,85 százalékos, a 2001-es 1,59 százalékos és a 2000-es 3,48 százalékos többlet után. A megalakulás évében, 1999-ben 2,81 százalékos volt az átlagos GDP-növekedés az euróövezetben.

A legnagyobb euróövezeti gazdaság, a német, 0,1 százalékkal bővült a harmadik negyedévben a másodikhoz képest, és a növekedés 1,3 százalékos volt a tavalyi harmadik negyedévhez képest. Az elemzők korábban 0,3 százalékot, illetve 1,6 százalékot vártak a német gazdaságtól a harmadik negyedévről. 

A francia gazdaság 0,1 százalékkal bővült a harmadik negyedévben a második három hónaphoz képest, 0,4 százalékos elemzői várakozás után. A második negyedévben a francia GDP 0,6 százalékkal nőtt, az első negyedévben pedig 0,7 százalékkal bővült. A feldolgozóipar, azon belül főleg az autógyártás fékezte harmadik negyedévi teljesítmény egy éve a legrosszabb volt, és 2,0 százalékos évi átlagos növekedést valószínűsít, szemben a 2,5 százalékos hivatalos kormányzati várakozással. 

Az olasz GDP a harmadik negyedévben 0,4 százalékkal nőtt a másodikhoz képest, gyorsabban a 0,3 százalékos elemzői várakozásnál, de nem jobban a második negyedévi ütemnél. A második negyedévben az olasz gazdaság ugyancsak 0,4 százalékkal, az elsőben 0,5 százalékkal gyarapodott. Ily módon az olasz GDP a harmadik és a második negyedévben egyaránt 1,3-1,3 százalékkal volt nagyobb az egy évvel korábbinál. Az első negyedévben a növekmény 0,8 százalékos volt az egy évvel azelőttihez képest.

A harmadik negyedévben a leggyorsabban Lettország GDP-je nőtt az egy évvel azelőttihez viszonyítva, 9,1 százalékkal, és a legkisebb növekedés Portugáliában volt, 0,8 százalékos. Az egy évvel korábbival összevetve az EU-statisztika szerint Magyarország GDP-je 4,0 százalékkal nőtt a harmadik negyedben, Lengyelországban 4,8 százalékkal, Csehországban 3,5 százalékkal, Szlovákiában 5,3 százalékkal gyarapodott.