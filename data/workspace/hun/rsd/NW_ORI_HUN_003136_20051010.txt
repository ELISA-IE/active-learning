Januárban drágulhat az áram

A földgáz nagyfogyasztói árának novemberi emelése leghamarabb januárban jelenhet meg a villamos energia árában. A drágulás indokolt mértékét a piaci szereplők és az elemzők 5-6 százalék körülire becsülik.

A villamos energia árában januárban következhet be a legközelebbi korrekció; előre hozott emelésre sem a szakma, sem az elemzők nem számítanak. A gazdasági tárca tájékoztatása szerint a Magyar Villamos Művek Rt. eddig nem kezdeményezett árfelülvizsgálatot a novemberi nagyfogyasztói gázáremelés kapcsán, ám ha mégis így tenne, a revízió akkor is áthúzódna a jövő évre - írja a Világgazdaság.

A nagyfogyasztói gázárak novembertől esedékes 19 százalékos drágulása önmagában olyan tényező, amely 2-3 százalékos végfelhasználói áremelkedést indokol, tekintettel arra, hogy a hazai áramtermelésben ezen tüzelőanyag részaránya mára 27-30 százalék körülire növekedett.

A fűtőolaj világpiaci drágulása ugyanakkor nem növeli az áramtermelés költségeit, mivel az ezt használó erőművek szerepe Magyarországon marginális. Hegedűs Miklós, a GKI Energiakutató Kft. ügyvezető igazgatója szerint - az inflációt és a januári áfacsökkentést is figyelembe véve - 5-6 százalékkal drágulhat az áram jövőre, ám a legrosszabb esetet feltételezve is tíz százalék alatt marad az emelés mértéke.

Az áramszükségletüket a szabadpiacról beszerző nagyfogyasztók, a hatóságilag megállapított közüzemi tarifán vételező intézményi és vállalati fogyasztók, valamint a lakosság felhasználása nagyjából egyharmad-egyharmad arányt képvisel az energiamérlegen belül. Ez azt jelenti, hogy a szabadpiacon vásárló nagyfogyasztók számára az árkorrekció mértéke attól függ, milyen alkut tud kötni az áram szállítójával. Ha nem sikerül egyezségre jutniuk, a nagyfogyasztó következmények nélkül visszatérhet a közüzemi díjszabáshoz.

A "veszélyeztetett" kört a kis- és középvállalkozások, valamint az intézmények jelentik, szinte biztos, hogy számukra a tarifa emelkedik. A lakosságnál - amelynek kiszolgálását gyakorlatilag a paksi atomerőmű jelenlegi kilowattóránkénti 8,30 forintos tarifájára alapozzák - szerényebb mértékű lehet az áremelés.