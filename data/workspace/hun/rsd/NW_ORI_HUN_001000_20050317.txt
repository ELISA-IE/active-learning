A Pannon is megtévesztett a GVH szerint

A T-Mobile és a Vodafone után a Panon GSM is a fogyasztók megtévesztésére alkalmas módon reklámozta néhány díjcsomagját a Gazdasági Versenyhivatal Versenytanácsa szerint. A mobilcéget ezért összesen 35 millió forintra bírságolta a hatóság. A Pannon GSM bírósághoz fordul. 

A Gazdasági Versenyhivatal versenytanácsa 30 millió forintra bírságolta meg a Pannon GSM-et a fogyasztók megtévesztésére alkalmas magatartása miatt, egy másik eljárásban a mobilszolgáltató egyik termékének hirdetése miatt további 5 millió forint bírság megfizetésére kötelezte - közölte a Gazdasági Versenyhivatal az [origo]-val.

A versenytanács döntése szerint a Pannon GSM Távközlési Rt. egyes reklámjaiban a Pannon 1000 díjcsomag vonatkozásában megtévesztésére alkalmas módon használta a "percdíj" és az azzal azonos tartalmú kifejezéseket is. A versenytanács megállapította, a cég akkor is jogsértően járt el, amikor "Díjcsökkentő" szolgáltatásának reklámjaiban nem a valóságnak megfelelően tájékoztatta a fogyasztókat a szolgáltatás tartalmáról. Nem minden esetben felelt meg a valóságnak az az állítás, hogy "minél többet beszél, annál kevesebbet fizet egy percért," és az a közlés sem volt helytálló, amely szerint a fogyasztót terhelő havi költségeket a vállalkozás több (nem kettő) tarifacsomag alapján számolja ki és a kedvezőbbet számlázza ki.

A GVH egy másik eljárás keretében vizsgálta a Pannon GSM egyik terméke, a DJUICE Nonstop szolgáltatással kapcsolatos reklámtevékenységet. A versenytanács megállapította, hogy a vállalkozás a fogyasztók megtévesztésére alkalmas magatartást tanúsított, amikor a 2004 októberében és novemberében reklámjaiban a DJUICE Nonstop szolgáltatás igénybevétele ingyenességének hamis látszatát keltette. A reklámok azt közölték, hogy a szolgáltatás igénybevétele esetén ingyen küldhetők SMS-ek, pedig a fogyasztónak ehhez ténylegesen havidíjat kellett fizetnie.

A Pannon GSM hirdetései tartalmát minden alkalommal rendkívüli körültekintéssel, a fogyasztók teljes körű tájékoztatásának követelményét, a jogszabályokat és az európai gyakorlatot messzemenőkig szem előtt tartva, az egyes megjelenési formák kereteinek figyelembe vételével határozza meg" - közölte a mobilszolgáltató. A szokatlan stílusú, újszerű reklámok valóban figyelemfelkeltőek voltak, de ez a reklámok esetében természetes műfaji követelmény" - áll a Pannon GSM közleményében.

A cég a versenyhivatali döntés írásos indoklásának kézhezvétele után felülvizsgálati kérelemmel fordul a bírósághoz.