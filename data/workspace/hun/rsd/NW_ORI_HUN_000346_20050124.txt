Földet evett 35 napig az eltűnt férfi, de túlélte

Élve találtak rá pénteken egy 35 nappal korábban elveszett férfira, aki egy elhagyott gombatelep barlangrendszerében rekedt - írja a BBC News. A táptalajt és a fákat ette, így sikerült túlélnie.

Csodával határos módon menekült meg a haláltól Jean-Luc Josuat-Verges. A 48 éves francia férfi december 18-án ment el otthonról, arra hivatkozva, hogy egyedül szeretne lenni - idéz a BBC News egy francia lapot.

A depressziós férfi egy üveg whiskey-vel ült be terepjárójába és elindult egy elhagyott gombatenyésztő telepre, amely alatt kiterjedt barlangrendszer húzódik. Itt azonban a sötétségben eltévedt és csak 35 nappal később, pénteken találtak rá.

A férfi a rendőröknek azt mondta, műanyag leplekbe csomagolta magát és a gombák után maradt táptalajt, illetve fadarabokat ette meg. Csütörtökön néhány tizenéves is a látogatók elől elzárt barlangok felfedezésére indult, amikor meglátták a bennrekedt férfi autóját és értesítették a rendőröket.

A keresés pénteken járt sikerrel. A kutatásban résztvevő egyik rendőr szerint a férfi zilált volt, mikor rátaláltak. Olyan volt, mintha egy múmia kelne ki a sírból - írja a lap.