Jobban van a pápa

Nyugodtan telt a gégemetszéssel műtött II. János Pál pápa második éjszakája a római Gemelli klinikán, közölték szombaton hajnalban klinikai források. A pápa segítség nélkül reggelizett mondta a vatikáni szóvivő. Eközben ugyanakkor tovább folytatódtak a találgatások arra vonatkozóan, hogy a katolikus egyházfő felépülése mennyi időt vesz igénybe, és el tudja-e látni majd újra hivatalát.

Joaquín Navarro-Valls vatikáni szóvivő elmondta: a tünetek nem utalnak tüdőgyulladásra. Egy korábbi közlemény szerint az orvosok azt tanácsolták a pápának, hogy néhány napig ne beszéljen, ami szakértők vélekedése szerint jóval enyhébb megfogalmazás a korábban vártnál. A csütörtök este végrehajtott gégemetszés után ugyanis olyan vélekedések láttak napvilágot, hogy a szentatya hetekig képtelen lesz arra, hogy bármilyen hangot is adjon ki.

Mindez alátámasztja azt az óvatos derűlátást, amely II. János Pál felépülésével kapcsolatban pénteken este érezhető volt az olasz fővárosban, illetve a Vatikánban. Erre utalt Alfonso Lopez Trujillo bíboros, aki az esti órákban kereste fel az egyházfőt betegágyánál. Trujillo a vizit után elmondta: személyesen látta a pápát, és rendkívül bizakodónak tűnt. Hasonlóan megkönnyebbüléssel foglalt állást a Szentszék több más magas rangú képviselője.

A vatikáni szóvivő azt is elmondta szombaton reggel, hogy a pápa mit reggelizett, írta a Népszabadság. A szentatya joghurtot, tejeskávét és tíz darab kis kekszet evett, mondta Joaquín Navarro-Valls, ezzel próbálva oldani az aggodalmakat. Mindennek ellenére érezhető a bizonytalanság arra vonatkozóan, hogy miként alakul a több mint egy milliárd katolikust tömörítő egyház vezetése. Huszonnégy órával a műtét után még teljes mértékben bizonytalannak tűnt, hogy a pápának mennyi időt kell eltöltenie a Gemelli klinikán. A Vatikán szombaton dél körül ad hivatalos tájékoztatást a szentatya helyzetéről.