Balesetnek tartják a kecskemétiek a műhibákat

A Bács-Kiskun Megyei Kórházban nem szívesen beszélnek az ott dolgozók a múlt héten elkövetett műhiba miatt meghalt betegek ügyéről. Akik mégis megszólaltak, azok következetesen balesetnek tartották az ügyet. A betegek és a környékbeliek többsége azt állította, hogy nem rendült meg a bizalmuk a kórházban.

"Nem a mi osztályunkon történtek a balesetek. A sebészeten volt mindkettő. Az élet megy tovább, dolgozunk tovább, mint azelőtt" - mondta a kecskeméti Bács-Kiskun Megyei Kórház egyik dolgozója az [origo] érdeklődésére. Az említett balesetek két nagy valószínűséggel műhiba miatt meghalt beteg ügyére vonatkoznak. A múlt héten egy huszonéves nő azért vesztette életét, mert egy operáció során textildarabot hagytak a testében, egy négyéves kisfiúnak pedig a kivett mandulájának egy darabja maradt a légcsövében. A kórház a rendőrséghez fordult, hogy vizsgálják ki az esetet, az érintett orvosok nem dolgoznak már a kórházban.

A kórház Kecskemét lakótelepi övezetében van, sok osztálya és több épülete egy nagy parkban található. Magyar viszonylatban közepesen lepattantnak számít, a nyolcvanas évek lakótelepeit idéző fehér főépületében páternoszter jár az alacsony emeletek között. Nagy forgalmú kórház, folyamatosan jönnek-mennek a mentők, több szinten a betegeknek csak a folyosókon van hely. A múlt heti esetekről nem szívesen beszéltek az ott dolgozók, aki viszont mégis megszólalt, az balesetnek nevezte a történteket. "Szar az egész. Nincs se erkölcsi, se anyagi elismerés, kevés az eszköz és sok a beteg. Futószalagmunka" - mondta egy nővér a kórházi állapotokról. "Amit lehet tudni a konkrét esetekről, az benne volt a híradóban" - mondták mások. "A betegek nem aggódnak, nem félnek tőlünk. Nincs is szó róla" - mondta valaki. Több dolgozó is megerősítette, hogy a betegek és a dolgozók között nem téma a két haláleset, a betegek ugyanúgy jönnek, mint korábban.

A betegek inkább a várakozás miatt voltak idegesek pénteken a kórházban. Volt, aki tudni vélte, hogy a város másik kórházában, a Honvédban, jobb az ellátás, de a többség szerint rendben van a megyei is. "Mit csináljunk? Ide tartozunk, ide kell jönni, ha valami baj van. Kár ezen rágódni" - vélekedett egy kötözésre váró beteg.

"Ha valami bajom lenne, akkor most is odamennék. Baleset volt, nagyon sajnálom azt az orvost. Képzelje el, ha én hibázom munka közben, akkor legfeljebb kimegy a biztosíték. Ilyen szakma az övék" - mondta egy férfi, aki évtizedek óta a megyei kórházhoz fordul, ha valami baja van. "Persze, az emberek sokat beszélnek róla. Találgatják, hogy melyik orvosnak lehetett köze hozzá. De szinte mindenki azt gondolja, hogy baleset volt" - mondta egy hölgy, aki egy kórház melletti boltban dolgozik. "Az ötvenes években is volt már ott egy hasonló eset. Akkor is egy nőben hagytak benne valamit. Úgy látszik, hogy ez benne van a pakliban" - vélekedett egy férfi. "Pedig milyen büszkék voltunk, hogy ez lett az év kórháza tavaly" - tette hozzá, sajnálkozva azon, hogy a kórháznak rossz híre kelt.

A tragikus körülmények között elhunyt betegek családját mindenki sajnálta. "Azért annyival jót tettek a kisfiú szülei, hogy a szerveit odaadták. Most három másik életét mentették meg ezzel. Persze így is kár, hogy elvitte szegényt a Jézuska" - foglalta össze a lakótelepiek véleményét a kórház egy régi páciensének számító férfi.

Magyari Péter - Kecskemét