A Hezbollah kész tárgyalni a leszerelésről

A Hezbollah készen áll arra, hogy tárgyaljon az esetleges leszerelésről azzal a feltétellel, hogy Izrael kivonul a vitatott határtérségből - közölte a radikális libanoni fegyveres szervezet helyettes vezetője a Financial Times pénteken megjelent riportjában. Naim Kasszem sejk a brit üzleti napilapnak elmondta, hogy a Washington és az ENSZ által szorgalmazott lefegyverzés megnyithatja az utat a Hezbollah tagjai előtt, hogy a libanoni hatóságokkal együttműködő, egyfajta tartalékos hadsereggé váljanak.

Naim Kasszem sejk, a Hezbollah helyettes vezetője a Financial Times pénteken megjelent cikkében kifejtette, hogy a Hezbollah hajlandó tárgyalni egy esetleges leszerelésről, amennyiben az izraeli csapatok elhagyják a Sebaa-tanyákat, a Libanon, Izrael, illetve az Izrael által megszállt szíriai Golán-fennsík közé beékelt területet. A Hezbollah "fegyvereiről Sebaa után fogunk tárgyalni, de csak azzal a feltétellel, ha hitelt érdemlő alternatívát találunk Libanon védelmére" - tette hozzá Naim Kasszem sejk. Az Izrael által megszállva tartott Sebaa-tanyákat Libanon saját, az ENSZ viszont szíriai területként tartja számon.

Kasszem sejk szerint a Hezbollah egyfajta tartalékos hadsereg szerepét játszhatná el, amely együttműködik a libanoni hatóságokkal. Kasszem azt sem zárta ki, hogy a jövőben a Hezbollah politikai pártként akár kormányzati szerepet is vállalna. A szíriai csapatkivonulással meggyengülő pozícióira utalva Kasszem kijelentette, hogy "ha a Hezbollah (a jövőben) fegyverhez akarna jutni, akkor azt tudja, hogy honnan szerezzen". 

Bár a Hezbollah rajta van az Egyesült Államok védelmi minisztériuma által összeállított terrorszervezetek listáján, egyidejűleg jól szervezett politikai pártszervezettel és képviselettel rendelkezik a libanoni parlamentben. A Hezbollah lefegyverzése a libanoni miniszterelnök Rafik Hariri februári meggyilkolása óta vált heves viták forrásává az országban - írta a Financial Times.