A lazább elnökjelöltnek adnak több esélyt a lengyelek

Tovább növelte előnyét Lengyelországban Donald Tusk, a Polgári Platform (PO) elnökjelöltje az elnökválasztás vasárnapi második fordulója előtt. Tusknak jól jött az ellene indított rágalomkampány. Elemzők szerint ugyanakkor Tusk még elbukhatja 10 százalékos előnyét, mert magas a bizonytalanok aránya.

Vasárnap tartják a lengyel elnökválasztás második fordulóját, mivel az október 9-i első körben egyik jelölt sem tudott abszolút többséget szerezni. Az október 14-15-i felmérések szerint Donald Tusk, a parlamenti választásokon második helyre befutó Polgári Platform (PO) jelöltje tovább növelte korábbi előnyét, és várhatóan a szavazatok 55 százalékára számíthat, míg ellenfele, a választáson győztes Törvény és Igazság (PiS) jelöltje, Varsó ultrakonzervatív polgármestere, Lech Kaczynski 45 százalékot szerezhet.

Tusknak kedvezhet, hogy az előrejelzések szerint az elnökválasztás második fordulójában magasabb lesz a részvételi arány, mint az elsőben volt. Tusk jól jött ki a PiS ellene indított kampányából. Az első forduló után Tuskot azzal vádolták meg, hogy nagyapja önként jelentkezett a Wehrmachtba. Ezt visszautasította a televízióban, ráadásul az ügy miatt Kaczynski is elnézést kért tőle.

Lengyel politológusok ugyanakkor arra figyelmeztetnek, hogy sok - több mint 10 százalék - a bizonytalan szavazó, ráadásul az utolsó héten is sokat változhatott a szavazók véleménye, a 10 százalékos különbség így nem behozhatatlan.