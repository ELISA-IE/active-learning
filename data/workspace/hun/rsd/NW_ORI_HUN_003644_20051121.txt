Sok brit szerint a nők felelősek a nemi erőszakért

Minden harmadik brit azt gondolja, hogy a megerőszakolt nők maguk is felelőssé tehetők a velük történtekért. Tavaly közel 13 ezer nemi erőszak volt Nagy-Britanniában, a rendőrség szerint azonban csak az esetek 15 százaléka jut el hozzájuk.

Egy felmérés szerint a britek harmada úgy véli, hogy a megerőszakolt nők részben vagy egészében felelősek a velük történtekért - derül ki egy, az Amnesty International által készített, a BBC News által idézett felmérésből. Szerintük a nő hibáztatható, ha kihívóan viselkedett vagy sokat ivott (ez utóbbi kategóriában a megkérdezett nők rosszabb véleménnyel voltak társaikról, mint a férfiak).

A válaszadók negyede szerint a nő hibáztatható az erőszakért akkor, ha köztudott róla, hogy sűrűn váltogatja partnereit, vagy nem mond egyértelmű nemet a férfinak. Illetve akkor is a nőé a felelősség, ha túl lengén öltözik.

A felmérés szerint ugyanakkor bár a britek jelentős része lesújtó véleménnyel van az erőszak áldozatául esett nőkről, azzal nincsenek tisztában, hogy évente hány nemi erőszak történik és hány esetet nem jelentenek a megszégyenült áldozatok. Mindössze a megkérdezettek 4 százaléka tudta, hogy évente 10 ezer körüli nemi erőszakot követnek el.

Tavaly 12 867 nemi erőszakot követtek el Nagy-Britanniában, amely 4 százalékos növekedés az egy évvel korábbi adathoz képest. A rendőrség feltételezései szeirnt azonban csak az esetek 15 százaléka jut el hozzájuk, és mindössze 6 százalékukban sikerül bizonyítani a történteket.