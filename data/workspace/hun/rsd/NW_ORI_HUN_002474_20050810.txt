A BorsodChem üzemi eredménye 38,7 százalékkal nőtt

38,7 százalékkal nőtt a BorsodChem eredménye az első félévben, a tavalyi adatokhoz képest. A BorsodChem első negyedévi nettó profitja jócskán elmarad a várttól.

A BorsodChem 2005 első félévében 9,39 milliárd forint üzemi eredményt ért el, 38,7 százalékkal többet, mint egy évvel korábban, nettó eredménye 8,38 milliárd forint volt, 21,3 százalékkal kevesebb a bázisnál.

A szerdán közzétett konszolidált gyorsjelentés hangsúlyozza, hogy 2004 első negyedévében a csoport 4,36 milliárd forint pénzügyi eredményt könyvelt el, míg az idén ezen a soron mindössze 459 millió forint profit szerepel.

Az első negyedévi 5,31 milliárd forint nettó profitot figyelembe véve a második negyedévi eredmény jócskán elmarad a portfolio.hu által megkérdezett elemzők 4,21 milliárd forintos várakozásától. A BorsodChem nettó árbevétele 19,5 százalékkal 86,73 milliárd forintra nőtt, amelynek 46,7 százaléka a belföldi és a kelet-európai értékesítésből származott, 49,1 százalékát a nyugat-európai eladások adták, a többi az egyéb export volt.