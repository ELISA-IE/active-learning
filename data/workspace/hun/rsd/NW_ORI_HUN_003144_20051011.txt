Államtitkokkal akarta lejáratni a kormányt a Fidesz

A Szatmári házaspár kémügyként ismertté vált ügyének lényege, hogy a kormányt és kormánytagokat lejárató akciót akart szervezni több ismert fideszes politikus, a nemzetbiztonsági szolgálatok és államtitkok felhasználásával - derül ki abból a titkosszolgálati jelentésből, amelyet kedden zárt ülésen ismertetnek az Országgyűlés nemzetbiztonsági bizottságával. A dokumentum tartalmáról a Népszabadság számol be. 

Zárt ülésen tájékoztatja az Országgyűlés nemzetbiztonsági bizottságát Juhász Ferenc honvédelmi miniszter arról a jelentésről, amelyet a miniszterelnök felkérésére készítettek a kémügyben. A jelentés tartalmát a Népszabadság ismerteti, eszerint a lényege, hogy a Fidesz egyes politikusai egy a magyar kormányt lejárató akciót akartak szervezni államtitkok és a nemzetbiztonsági szolgálatok felhasználásával.

A Magyar Nemzet című napilap augusztus végén számolt be arról, hogy a Nemzetbiztonsági Hivatal tavaly kiszorított az országból egy házaspárt, mivel a titkosszolgálat gyanúja szerint a román hírszerzésnek dolgozott. A lap szerint a házaspár nőtagja, Szatmári Ildikó korábban a Határon Túli Magyarok Hivatalánál dolgozott, és itt "intim kapcsolatba került" a hivatal azóta már leköszönt vezetőjével, valamint "ennek a kormányzati ciklusnak egy volt és egy jelenlegi miniszterével". A napilap részleteket is közölt egy telefonlehallgatási jegyzőkönyvből, amiben Szatmári beszélgetése olvasható egy miniszterrel.

A Népszabadság által ismertetett jelentés szerint Szatmári Tibor egy külföldi titkosszolgálat - országot nem neveznek meg, de nagy valószínűséggel Románia - Magyarországra helyezett hírszerzőjének informátoraként került a szolgálatok látókörébe. Szatmári az RMDSZ budapesti irodavezetője, felesége a magyar Oktatási Minisztérium, később a Határon Túli Magyarok Hivatalának munkatársa volt.

Az irodavezető - a jelentés szerint - a tavaly decemberi kettős népszavazás után került szoros kapcsolatba több fontos fideszes politikussal, akiknek kormányzati és RMDSZ-irodavezetőként végzett munkája során szerzett adatokat adott át. A jelentés szerint ezt támasztja alá az is, hogy májusban Demeter Ervin és Kövér László fideszes képviselők, a Nemzetbiztonsági Hivatal főigazgatójának parlamenti bizottsági meghallgatásán olyan kérdéseket tettek fel, amelyeket csakis államtitok jogosulatlan birtokában fogalmazhattak meg - írja a lap. 

A nemzetbiztonsági szolgálatoknak ugyanakkor nincsenek egyértelmű bizonyítékai arra, hogy kémkedés miatt eljárást indítsanak, viszont elérték, hogy információszerzésre alkalmas pozícióikból kiszorították a házaspárt, akiket ugyanakkor továbbra is ellenőriztek. Így került a birtokukba olyan információ, amely szerint egy ismert fideszes politikus arra akarta rávenni a férfit, hogy segítsen nekik a kormány és néhány kormánytag hírbe hozásában, lejáratásában. A román sajtóban államtitoknak minősülő lehallgatási jegyzőkönyvek kerültek nyilvánosságra, ami miatt vizsgálat indult a titkosszolgálatoknál. A nemzetbiztonsági kabinet a lap által ismertetett jelentése szerint a kérdéses jegyzőkönyv a Fideszhez köthető körből juthatott külföldre, azzal a céllal, hogy az itthoni média idézhesse, így kiszivárogtatói elkerülhették az államtitok nyilvánosságra hozásának vádját - írja a Népszabadság.