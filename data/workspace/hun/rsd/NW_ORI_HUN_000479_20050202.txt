Milliókat kérhet a zsírleszívás után meghalt nő családja

Ötmillió forintos kártérítést is kaphatnak a zsírleszívás másnapján meghalt nő rokonai - véli Ábrahám László, műhibaperekre szakosodott ügyvéd. Egyelőre nem tudni, hogy a fiatal osztrák nő családja bírósághoz fordul-e. Az ügyben rendőrségi vizsgálat is indult, a műtétet végző orvos ennek lezárása előtt nem akar nyilatkozni. 

Karcsúsító műtétje másnapján meghalt egy fiatal osztrák nő egy mosonmagyaróvári kórházban. A halál oka valószínűleg tüdőembólia volt, de a januári műtét pontos körülményeit jelenleg is vizsgálja a rendőrség. A műtétet végző orvos az [origo]-nak elmondta: a rendőrségi vizsgálat lezárása előtt nem nyilatkozik, valamint az osztrák nő családja sem jogosította fel arra, hogy a műtétről a nyilvánosság előtt beszéljen. A vizsgálat január első napjaiban, közvetlenül a tragédia után indult, és várhatóan 60 nap alatt zárul le. 

Egyelőre nem tudni, hogy az osztrák család indít-e kártérítési pert a műtétet végző sebész ellen, de Ábrahám László, műhibaperekre szakosodott ügyvéd szerint akár 5 millió forintra is igényt tarthatnak. Ábrahám szerint ebben az esetben feltételezhető, hogy az orvos nem megfelelő gondossággal járt el, ezért a család bíróság előtt követelhet kártérítést. A műtét után meghalt fiatal nőnek gyereke van, akit most megfosztottak attól az alkotmányos jogától, hogy családban éljen - mondta Ábrahám László. Az ügyvéd úgy tudja, hogy korábban Magyarországon nem fordult elő, hogy plasztikai műtét után a beteg meghalt volna. Sokszor elégedetlenek a páciensek a végeredménnyel, általában ezért indulnak perek - tette hozzá. 

Megfelelő előkészítés esetén rendkívül alacsony ennek a műtétnek a kockázata - mondta az [origo]-nak Sikos Géza, a Magyar Plasztikai Helyreállító és Esztétikai Sebész Társaság főtitkára. A zsírleszívást vagy helyi érzéstelenítéssel, vagy altatásban lehet végezni. A műtét során általában 2-3 liter zsírt szívnak le, utána egy-két mérettel kisebb ruhát viselhet a páciens. "Gyulladás, bevérzés, trombózis előfordulása csak irodalmi ritkaságként ismert" - olvasható Sikos Géza honlapján. A plasztikai sebész ugyanakkor hozzátette: nincs olyan műtét, ahol teljesen kizárható lenne egy súlyos szövődmény vagy akár a halál bekövetkezése. Zsírleszívás esetén átlagban több százezer műtétre jut egy haláleset.