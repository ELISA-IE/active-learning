Élelmiszerkommandó vadászik a silány árura

Versenyt futnak javaslataikkal a pártok, hogy megelőzzék a paprikabotrányhoz hasonló eseteket. Az MSZP és a Fidesz is csütörtökön jelentette be, hogy törvénymódosítást kezdeményez, hogy a vacak minőségű ennivalókat kitiltsák a polcokról. A szocialista terv szerint két héten belül élelmiszerkommandó keresné a rossz minőségű ennivalót, később akár be is zárathatnák a többször is szabálytalankodó áruházakat. A Fidesz is a keményebb szankciók és egy új hivatal mellett érvelt.

Mind a két nagy párt csütörtökön jelentette be, hogy jelentősen szigorítani akarják az élelmiszerbiztonsági előírásokat. Az MSZP-s Magda Sándor azt mondta, a jelenlegi rendszer nem hatékony, az élelmiszerbiztonsági hivatal nem tudott fellépni a silány termékek ellen, a jelenlegi büntetési tételek pedig nem riasztják el a nagyobb áruházláncokat, az 50-100 ezer forintos bírságot mellényzsebből kifizetik és inkább tovább árusítják a vacak termékeket.

Ezért a kormány és az MSZP tervei szerint két hét múlva már nem csak az élelmiszerbiztonsági hivatal, hanem az ÁNTSZ, a fogyasztóvédelem és a növényvédelmi és állategészségügyi hivatal munkatársaiból megalakuló néhány fős élelmiszerkommandók is ellenőriznék a piacokat és boltokat.

A szakemberek próbavásárlásokkal gyűjtenék be a szemre silány árut, és ha laboratóriumi vizsgálat is megerősíti, hogy rossz minőségű terméket forgalmaznak, bírságolnának. A jelenlegi törvények szigorítását most dolgozzák ki, a tervek szerint a bírság után újra rossz minőségű ennivalót árusító boltot bezárathatnák fél évre. Magda szerint csak ennek lehet elrettentő hatása, de a jelenlegi szabályok szerint ezt nem tehetik meg a hatóságok. Magda hozzátette: a szigorításról március 6-án állapodott meg az MSZP munkacsoportja a miniszterelnökkel.

Eközben a Fidesz is új javaslattal állt elő. Az ellenzéki elképzelés szerint egy új, élelmiszerbiztonsággal foglalkozó hivatal felállítása lehet a megoldás, mert a jelenleg működő intézmények alkalmatlanok arra, hogy megakadályozzák a rossz termékek forgalomba kerülését. Lengyel Zoltán fideszes képviselő szerint úgy lehetne megakadályozni a paprikabotrányhoz hasonló eseteket, ha nyomon követnék a hazai élelmiszerek előállítását, és minden, Magyarország határát átlépő uniós terméket bevizsgálnának. Megjegyezte, hogy az Európai Unió nem tiltja a Fidesz által javasolt szabályozást, csak azt köti ki, hogy a külföldi termékeket ne vizsgálják szigorúbban, mint a hazait.

Az új intézmény mellett szigorúbb szankciókkal is sújtaná az ellenzék a rossz ennnivalót árusító cégeket. Selmeczi Gabriella, a Fidesz-frakció egészségügyi kabinetjének vezetője a tervezett büntetésekkel kapcsolatban elmondta: azzal a céggel, amely behozta a kifogásolt terméket, ki kellene fizettetni az eljárás költségeit, súlyosabb esetben pedig az importőr a továbbiakban nem hozhatna árut Magyarországra.