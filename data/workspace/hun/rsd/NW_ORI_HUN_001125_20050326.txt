Megszűnnek a BKV-jegyek és -bérletek

Megszűnnek a megszokott BKV-jegyek és -bérletek, s helyettük egy év múlva már csipkártyával utazunk - írja a szombati Népszabadság. Az elektronikus rendszer a metróra és a HÉV-re kerül föl majd először, a villamosokon és a buszokon kell majd legtovább papírjegyet használni.

Megszűnnek a megszokott BKV-jegyek és -bérletek, s helyüket egy év múlva fokozatosan a csipkártyás utazási igazolványok veszik át. A tervek szerint 2006. március elsejétől már kártyákkal kell utazni a Millenniumi Földalattin - írja a Népszabadság. Ott készül el először az a zárt elektronikus rendszer, amelynek legfontosabb része a beengedő kapu lesz. Ez csak az elektronikus kártyára nyílik majd, s akinek nincs ilyen, az nem jut be.

Ugyanilyen elv alapján működik majd a korszerű jegykezelés a két metróvonalon, s tervek szerint a Hév területén is. Végül a buszokra és a villamosokra is felkerülnek az intelligens jegyolvasó berendezések, de a felszíni járatokon nem lehet a kapunyitós, zárt rendszert kialakítani. Ezeken a járműveken kell majd legtovább papírjegyet használni.

A rendszer kiépítésére és üzemeltetésére, valamint az igazolványok gyártására is nyilvános pályázaton keresik a befektetőket. Eredményhirdetésre nyár közepén lehet számítani. A teljes beruházás 10-15 milliárd forint között lesz, a BKV haszna pedig az a milliárdos nagyságrendű bevétel lesz évente, amelytől a bliccelők jelenleg megfosztják a társaságot.