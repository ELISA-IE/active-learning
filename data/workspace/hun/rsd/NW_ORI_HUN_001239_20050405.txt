Orvosok ezrei perelhetnek a pénzükért

A teljes ügyeleti díjért perelő orvosnak adott igazat az elsőfokú, úgynevezett közbenső ítéletében a veszprémi bíróság - írja a Magyar Hírlap. A jelenlegi gyakorlat szerint ugyanis a 16, illetve 24 órányi ügyeleti időből csak 4-6 órát ismernek el munkavégzésként. Az első ítélet perek sokaságát indíthatja el. 

Precedensértékű lehet az orvosok túlmunkájával kapcsolatban hozott elsőfokú, úgynevezett közbenső ítélet, amely a Veszprém Megyei Munkaügyi Bíróságon született tegnap - írja a Magyar Hírlap. A jelenlegi gyakorlat szerint a közalkalmazottként dolgozó orvosoknak 16, illetve 24 órányi ügyeletből csak négy-hat órát ismernek el valós munkavégzésként, tehát az ügyeletnek csak a negyedét fizetik ki nekik. Az ügyben született ítélet azonban kimondja: az ügyelet teljes egésze munkaidőnek számít.

Az első jogerős ítélet - amennyiben az is az orvosnak ad igazat - perek sokaságát indíthatja el. Legalább 25-30 ezer orvos van a perelő orvoshoz hasonló helyzetben. Becslések szerint több tízmilliárd forintjába került volna az államnak, ha az európai uniós csatlakozás óta kifizeti az összes közalkalmazott orvos teljes ügyeletét, ha később az orvosok perelnek, hasonló összegű kártérítésre tarthatnak majd igényt - írja a Magyar Hírlap.