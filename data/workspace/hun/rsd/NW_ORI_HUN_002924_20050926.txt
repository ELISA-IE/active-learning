Betiltottak az Unióban egy védőoltást

Gyerekeknél és csecsemőknél használatos oltóanyag forgalmazásának felfüggesztését javasolta az Európai Gyógyszerügynökség. Kételyek merültek fel ugyanis a hatféle betegség ellen védettséget nyújtó készítmény egyik összetevőjének hatásosságával szemben. A Nyitott Kapu Közhasznú Alapítvány ugyanakkor úgy tudja, hogy a felfüggesztett oltás miatt 33 gyerek halt meg Németországban. A hatösszetevős oltást Magyarországon nem használják.

Az egyszerre hat betegség ellen védettséget biztosító Hexavac nevű oltóanyag forgalomba hozatali engedélyének felfüggesztését javasolta az Európai Gyógyszerügynökség. Kétely merült fel ugyanis azzal kapcsolatban, hogy a készítmény tartós védelmet biztosít-e a hepaititis B-fertőzéssel szemben. A Hexavac csecsemők és gyerekek számára készített oltóanyag diftéria, tetanusz, pertussis, hepatitis B, poliovírus és a hemofilius influenza B típusa ellen. Az oltóanyag forgalmazásának felfüggesztéséről szóló közlemény megjelent az Országos Gyógyszerészeti Intézet honlapján is. 

A hatkomponensű oltóanyagot Magyarországon nem használják. Európában az oltóanyag Ausztriában, Csehországban, Franciaországban, Németországban, Görögországban, Olaszországban, Litvániában, Szlovákiában, Svédországban és Cipruson volt eddig forgalomban.

A felfüggesztésről szóló javaslatot az Európai Gyógyszerügynökség egyik bizottsága adta ki a szeptember 12-15. között tartott ülésén, miután megismerte azokat a vizsgálati adatokat, miszerint az oltóanyag hatásossága csökkent a hepatitis B ellen. Ez feltehetően azért következett be, mert az utóbbi években változtattak az oltóanyag azon komponensén, amely a hepatitis B ellen véd.

Azok a gyerekek, akiket már beoltottak ezzel az oltóanyaggal, nincsenek közvetlen veszélyben a betegséggel szemben - áll a bizottság közleményében. Egyúttal felkérték a készítmény forgalmazóját, hogy vizsgálja ki, szükséges-e a gyerekek ismételt oltása hepatitis B ellen.

Az itthoni kötelező védőoltások rendszere ellen többször is fellépő Nyitott Kapu Közhasznú Alapítvány ugyanakkor úgy tudja, hogy a felfüggesztett oltóanyag miatt 33 kisgyerek halt meg az elmúlt öt évben Németországban. A hivatalos közleményekben azonban nincs szó arról, hogy bárki megbetegedetett volna a felfüggesztett oltóanyag miatt. Az Európai Gyógyszerügynökség szerint semmi rendkívüli intézkedést nem kell tenniük azoknak a szülőknek, akiknek a gyerekei nemrég még megkapták ezt az oltást.