Visszafoglalta a lázadó várost az üzbég hadsereg

Visszafoglalta az üzbég hadsereg azt a határvárost, amelyben helyi felkelők vették át a hatalmat a hétvégén. Az akciót állítólag vérontás nélkül hajtották végre a katonák. Kara-Szuban a közeli Andizsánban múlt pénteken történt eseményeket követően tört ki felkelés. Az iszlám állam kikiáltását szorgalmazó lázadók vezetőit elfogták.

A kormányerők újra ellenőrzésük alá vonták csütörtökön a kelet-üzbegisztáni Kara-Szut, amelyet korábban felkelők foglaltak el. A húszezer lakosú várost körülbelül ezer katona szállta meg csütörtökre virradóra, és számos tanácsadójával együtt őrizetbe vette a lázadók vezetőjét, Bahtijor Rahimovot. 

Az MTI jelentése szerint a hadsereg egyetlen puskalövés nélkül foglalta vissza a települést, míg a BBC arról írt, hogy több robbanást és fegyverropogást is lehetett hallani. A települést azonban, úgy tűnik, vérontás nélkül sikerült visszaszerezniük a kormányerőknek.

Kara-Szuban szombaton vették át a hatalmat a tüntetők, a pénteki andizsáni események hatására, és közölték, hogy iszlám államot akarnak létrehozni. A Kara-Szutól harminc kilométerre fekvő nagyvárosban az üzbég hadsereg pénteken vérbe fojtott egy békés tüntetést, amelyet 23 helyi vállalkozó perbe fogása miatt szerveztek. A vállalkozókat - családjaik szerint alaptalanul - iszlám radikalizmussal vádolták, mivel állítólag a radikálisnak kikiáltott Akromia mozgalomhoz tartoztak. A hadsereg a hivatalos adatok szerint 169 embert lőtt le, ám független beszámolók 750-re teszik a halálos áldozatok számát. A kormány szerint civileket nem, csak iszlám szélsőségeseket öltek meg.

A vérfürdő nemzetközi tiltakozást váltott ki, az USA és Nagy-Britannia is politikai reformokra szólította fel a taskenti vezetést, és az eset kivizsgálását kérték.