Ellustálkodták az önkormányzatok a parlagfűirtást

Annak ellenére sem sikerült jelentősen csökkenteni a parlagfű pollenkoncentrációját, hogy ezt egy idei törvénymódosítás lehetővé tehette volna. Ennek értelmében ugyanis a hatóságok a parlagfűvel szennyezett területeken azonnal kényszerkaszálást rendelhetnek el. Az erre szánt állami forrásokat azonban az önkormányzatok nem használták fel. Az allergén növény visszaszorítása Kecskeméten sikerült a legkevésbé.

Az idei évben sem csökkent drasztikusan a levegő parlagfű pollenkoncentrációja - állítják az [origo] által megkérdezett civil szervezetek. A Parlagfűmentes Magyarországért Egyesület (PME) szerint az augusztusi csúcsszezonban az allergén pollenek száma továbbra is elérte köbméterenként a 600-800 darabot, miközben az egészségügyi határérték 20-30 pollen. 

Kelen Andrásné, a PME elnökhelyettese az [origo]-nak elmondta: hiába teremtett a védekezéshez idén végre megfelelő jogszabályi hátteret a növényvédelmi törvény módosítása, a mentesítést koordináló tárcaközi bizottság ezt nem tudta kihasználni. A civilek kifogásolták többek között, hogy az irtás során nem mozgósítottak kellő számú embert.

Szintén kifogásokat emelt a parlagfű elleni védekezéssel kapcsolatban az Állami Számvevőszék (ÁSZ). A 2004-es költségvetés végrehajtásáról augusztusban elkészített ÁSZ-jelentés többek között azt kifogásolja, hogy nem sikerült elkölteni a mentesítésre szánt összeget. A költségvetésből az erre a célra szánt másfél milliárdot előbb 700 millióra faragták le, a maradékból pedig 143 millió forintot nem sikerült felhasználni. Az ÁSZ szerint így indokolt lenne a pénz felhasználására vonatkozó szabályok teljes felülvizsgálata.

Péterfia Éva, a népegészségügyi kormánymegbízotti iroda főosztályvezetője viszont állítja, hogy a kormány az idei évben mindent megtett a parlagfű elleni küzdelem érdekében, így országos szinten legalább 10 százakkal csökkent a pollenkoncentráció mértéke. Péterfia azt azonban elismerte, hogy az önkormányzatok eltérő hatékonysággal vettek részt a védekezésben.

Amíg például nyáron Pécsett, Szolnokon, Győrben és Salgótarjánban legalább 30 százalékkal sikerült csökkenteni a pollenkoncentrációt, addig Kecskeméten semmit se változott helyzet. Az országban idén a Bács-Kiskun megyei városban volt a legrosszabb a parlagfűhelyzet.      

A magyar lakosság negyedét veszélyeztető parlagfű drasztikus visszaszorítását idén a növényvédelmi törvény módosításától várta a kormány. A módosítás lehetővé tette, hogy ha a parlagfűvel fertőzött terület tulajdonosa július elsejéig nem irtotta ki földjén a gyomnövényt, akkor az illetékes hatóságok azonnal kényszerkaszálást rendelhetnek el, aminek költségeit a terület tulajdonosára terhelik.  

Így az idei nyáron a hatóságok jelentősen nagyobb területen rendelték el az allergén növény kaszálását, mint az elmúlt években. Belterületen a hatóságok 796 hektáron kaszálták le a parlagfüvet, az irtást elmulasztó tulajdonosokat pedig összesen 51 millió forintra büntették. Külterületen 7780 hektáron rendeletek el kényszerkaszálását, a földtulajdonosokat pedig a mulasztás miatt 267 millió forintra büntették. A lekaszált területek aránya csak külterületen közel ötször volt nagyobb, mint 2004-ben.