Hallgat szerződéseiről a belügy

Nem kapott választ az [origo] eddig a Belügyminisztérium által kötött szerződésekkel kapcsolatban a 13 napja feltett kérdésekre. Így továbbra sem tisztázódott, hogy a belügy miért foglalkoztat olyan tanácsadókat, akiknek nincs pontosan rögzítve a feladata, illetve hogy miért kellenek olyan szakértők, akik olyan munkát végeznek, amelyre a tárca külön szervezeti egységeket tart fenn. Eközben azonban a minisztérium honlapján közölt egy szerződéslistát, az ötmillió forintnál nagyobb értékű megbízásairól, a dokumentumban megtalálható az [origo] által közölt szerződések egy része.

Szeptember 15-e óta nem válaszol a Belügyminisztérium az [origo] által feltett kérdésekre, bár azóta többször érdeklődtünk telefonon, és e-mailben is megerősítettük, továbbra is várjuk a válaszokat.

Azután kerestük meg a minisztériumot, hogy lapunk birtokába került egy szerződéslista, amely többek között a BM által foglalkoztatott tanácsadók, szakértők díjazását tartalmazza. A dokumentumból idézett információk hitelességét nem kérdőjelezte meg a tárca, de érdemben eddig nem reagáltak sem e-mailben feltett kérdéseinkre, sem az [origo] múlt csütörtöki cikkére.

Ezen a héten újabb kérdéseket tettünk fel a BM-nak, többek között egy évi 7,5 millió forintért a minisztériumnak dolgozó PR-cég munkájával kapcsolatban. Emellett arról kértünk tájékoztatást, hogy a jogi tanácsadók, ügyvédi irodák pontosan milyen ügyekben tevékenykednek. Egyik kérdésünkre sem kaptunk még választ.

Eközben azonban a minisztérium honlapján közzétett egy szerződéslistát a nettó 5 millió forintot elérő vagy meghaladó szerződésekről. Ezek között több olyan szerződés is megtalálható, amelyekről írt az [origo]. Nem minden cég vagy szakértő szerepel azonban ezen a listán azok közül, akikkel korábban cikkünk foglalkozott.

Így a politikai államtitkár fotózását ellátó cég vagy a BM vezetőinek tanácsadói sem kerültek fel a listára, mert ezek a szerződések éves szinten nem érik el az ötmillió forintot. A napi 50 ezerért, éves szinten mintegy 12 millió forintért megbízott telekommunikációs szakértő azonban átlépi a fenti összeghatárt, mégsem olvasható neve a BM oldalán.

Bár az [origo]-nak hivatalosan eddig nem reagáltak érdemben a BM-ben, más lapoknak mégis nyilatkoztak már a szerződésekről és a parlament hétfői plenáris ülésén is szó esett a megbízásokról. Dorkota Lajos fideszes képviselő egy azonnali kérdésben utalt Juhász Gábor politikai államtitkár fotósára. Lamperth Mónika belügyminiszter erre azt közölte: a belügyi tárca folyamatosan eleget tesz az üvegzseb- törvényből adódó kötelezettségének, az összes szerződés megtalálható. Mint mondta, természetesnek tartja, hogy egy politikai államtitkár a közéleti szerepléseit meg akarja örökíteni. Hozzátette: az államtitkár tájékoztatta arról, hogy felülvizsgálja szerződéseit, és erről a nyilvánosság is tájékoztatást kap majd.

Juhász Gábor pedig pénteken egy, az MTI-nek eljuttatott közleményben reagált az ügyre, e szerint politikai támadást érte őt azok miatt, akik tevékenységében segítik. "Politikai támadást most nem a tevékenységem eredménye, hanem a munkámban segítségemre lévők miatt kapok" - írja közleményében az államtitkár. Kifejtette azt is, hogy a tevékenységében segítő fotós alkalmanként saját költségén jelenik meg olyan rendezvényeken, eseményeken, amelyeken az MTI vagy sajtófotós csak kis valószínűséggel vagy - a szereplés jellege miatt - nem jelenhet meg.

"Fontosnak tartom, hogy érdeklődés esetén a sajtó képigényét ingyen kielégítsük ezen eseményekről is, illetve azokat, akiket szolgálati helyükön meglátogat a Belügyminisztérium államtitkára, vagy egy sikeres életszakasz elismeréseként magas állami kitüntetésben részesülnek, megajándékozzuk az esemény emlékére néhány fotóval is" - írja. A közlemény szerint a fotózást ellátót közbeszerzési eljárásban választotta ki a Belügyminisztérium, szerződése törvényes, munkája hasznos, az elkészült fotók a BM tulajdonát képezik.

A közlemény és a parlamentben elhangzott miniszteri válasz azonban nem tér ki az államtitkár fotósának szerződésén kívül a többi kérdésre.