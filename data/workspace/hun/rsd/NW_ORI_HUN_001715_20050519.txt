Pakisztánban privatizálna a Mol

Ázsiában folytathatja a meghirdetett stratégia szerinti terjeszkedést a Mol, méghozzá egy milliárdos pakisztáni tőzsdei cég privatizációjával, ha a kezdeti érdeklődésből komoly szándék lesz, tudta meg a Napi Gazdaság.

A pakisztáni kormány eladásra hirdette meg az ország második legnagyobb kitermelő cége, a Pakistan Petroleum Ltd 51 százalékos részvénycsomagját, amelyre a Mol és az OMV is jelezte érdeklődését - derül ki a Bloomberg tegnapi híréből. A tényt a Mol kommunikációs igazgatója, Ferencz I. Szabolcs is megerősítette a Napi Gazdaságnak.

A Mol érdeklődése persze még igencsak kezdeti szakaszban van, a társaságnak nem akármilyen versenytársakkal kell megküzdeni, ha a későbbiekben szándéka komolynak bizonyul. Ráadásul a stratégiában meghatározott néhány százmillió dolláros projektekhez képest ez meglehetősen nagy falatnak tűnhet. Mellette szólhat viszont a Mol már meglevő és eddig pozitív tapasztalatokat hozó pakisztáni jelenléte. 

A Pakistan Petroleum tőzsdei társaság, az ország legnagyobb földgázkitermelője, melynek 15 százalékát tavaly tőzsdére vitte a pakisztáni kormány. A 6,9 trillió köbméter gáz és 15 millió hordós olajkészlettel rendelkező cég irányító csomagjáért a mostani eladásból 1,05 milliárd dollár bevételre számít a pakisztáni állam a Bloomberg tudósítása szerint. A cég tavaly mintegy 110 millió dollár adózott profitra tett szert. 