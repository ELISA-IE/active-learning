Elektronikusan is fizethető a cégeljárás illetéke

Szeptembert 1-jétől már nem csak papíron, hanem elektronikusan is intézhetők a cégügyek. Ekkor lép hatályba a cégeljárási költségek elektronikus befizetését szabályozó rendelet is. Ez a fizetési mód akkor is választható, ha a cégbejegyzési kérelmet papíron nyújtják be a cégbíróságra.

A korlátolt felelősségű társaság és részvénytársaság bejegyzése (változásbejegyzése) iránti kérelmet szeptember elsejétől elektronikus úton is be lehet nyújtani. Ilyenkor a cégbíróság a jogi képviselővel is elektronikus úton közli az eljárás során hozott végzéseket. A tanúsítványt, a bejegyző és a bejegyzési kérelmet elutasító végzést azonban írásban is megküldik. A cégbíróság a cégre vonatkozó iratokat elektronikus okirat formájában tartja nyilván.

Az elektronikus cégeljárásban - a megfelelő technikai feltételek megléte esetén - az ügyvédek és a közjegyzők kötelességévé válik a papíralapú cégeljárási okiratok elektronikussá történő átalakítása (pl. társasági szerződés, tulajdoni lap, hitelintézet igazolása a pénzbetétek befizetéséről). Az átalakított okiratokat azonban csak minősített elektronikus aláírással - digitális ellenjegyzéssel - ellátva lehet majd a cégbírósághoz továbbítani. Tekintve, hogy a jogi képviselő minősített elektronikus aláírásához a törvény azt a vélelmet fűzi, hogy az elektronikus okirat tartalma megegyezik az eredeti papíralapú okiratéval, nem szükséges az eredeti okiratokat a cégbíróságnak megküldeni. 

A Cégközlöny kizárólagosan elektronikus formában jelenik majd meg, amely sokkal tágabb terjedelmi kereteket biztosít a hagyományos papíralapú formához képest, így nincs akadálya annak sem, hogy cégek iratai a korábbiakhoz képest szélesebb körben elérhetők legyenek. A részvénytársaságok és a korlátolt felelősségű társaságok esetében a létesítő okiratot, és annak módosítását is közzé kell tenni az új, elektronikus formában megjelenő Cégközlönyben.

Bejegyzési költségek elektronikus fizetése

Nemrégiben jelent meg az az igazságügyminiszteri rendelet, amely szeptember 1-jétől lehetővé teszi az illeték, és a közzétételi díj elektronikus fizetését a cégeljárásban. Amennyiben a papíralapú formában benyújtott cégbejegyzési (változásbejegyzési) kérelem illetékét és a közzétételi költségtérítést elektronikus úton kívánják megfizetni, ezt a bejegyzési kérelmen fel kell tüntetni. A cégbíróság a személyesen eljáró kérelmezőnek a tanúsítvány, illetve a változásbejegyzési kérelem átvételéről szóló igazolás mellékleteként - az Igazságügyi Minisztérium a Cégnyilvántartási és Céginformációs Szolgálatának honlapjáról letöltött - illetékbefizetési utalvány mintát, valamint költségtérítési utalvány mintát ad át. A tanúsítvány számának, illetve a változásbejegyzési kérelem átvételét tanúsító igazolás számának az utalványokon szereplő egyedi ügyazonosító szám minősül, amely egyben a Magyar Államkincstárnak az illeték, illetve a költségtérítés befizetése teljesítéséről szóló igazolásának azonosító száma is.

Az illetékbefizetési utalvány az ügyazonosító szám mellett tartalmazza az illetékes cégbíróság Magyar Államkincstárnál vezetett illetékbevételi számla számát és tulajdonosának nevét, illetve az illeték összegét. A költségtérítési utalványon pedig az ügyazonosító szám mellett a költségtérítési számla száma és tulajdonosának neve (Igazságügyi Minisztérium), valamint a fizetendő közzétételi költségtérítés összege szerepel.

Az illetéket, valamint a közzétételi költségtérítést külön-külön - a megfelelő ügyazonosító számra történő hivatkozással - a kérelem cégbírósági benyújtását követő két munkanapon belül, banki átutalással kell megfizetni. Az egyes ügyazonosító számokra befizetés csak egy eljárásban, egyszer teljesíthető.

A cégbíróság az utalványok átadását követően az ügyazonosító számokra hivatkozással - feltüntetve a cég nevét, székhelyét, a cégjegyzékszámot, változásbejegyzési kérelem esetén annak alszámát is - számítógépes rendszer útján felhívja a Magyar Államkincstárat, hogy amennyiben a közölt ügyazonosító számokra illeték, illetve költségtérítés befizetése történik, arról egy munkanapon belül küldjön elektronikus igazolást. A Kincstár által megküldött igazolás a bejegyzési kérelem mellékletének minősül. Amennyiben a kérelem cégbírósági benyújtását követő nyolc napon belül nem érkezik meg az igazolás az elektronikus befizetésről (például az illetéket, illetve a közzétételi költségtérítést nem fizették meg, vagy hibásan szerepel az ügyazonosító szám, illetve nem tüntették azt fel az átutalási megbízáson,), a cégbíróság a kérelmet az érkezését követő nyolcadik napon hiánypótlási eljárás lefolytatása nélkül elutasítja.

Abban az esetben, ha a befizetés késett és így a határidőn belül nem igazolták, az illeték a cégbíróság székhelye szerint illetékes illetékhivataltól, a közzétételi költségtérítés pedig az Igazságügyi Minisztériumtól - írásbeli kérelemre - visszaigényelhető. 

Természetesen arra is lehetőség van, hogy az elektronikus fizetést még a cégbírósági kérelem benyújtása előtt teljesítsék. Ilyenkor a kérelmező a Szolgálat honlapjáról juthat hozzá az utalványokhoz, illetve azok a kormányzati portálról is letölthetők. A bejegyzési kérelemhez mellékelni kell az utalványok kinyomtatott példányát.

A bejegyzési kérelmet nem papíron, hanem elektronikus úton is be lehet nyújtani. Amennyiben az illetéket és a költségeket a kérelem benyújtását követően elektronikus úton fizetik meg, a cégbíróság az utalványokat a tanúsítvánnyal, illetve a változásbejegyzési kérelem átvételéről szóló igazolással együtt küldi meg elektronikus úton a bejegyzést kérő jogi képviselőjének. Az illeték és a költségtérítés előzetes megfizetése esetén pedig az utalványok elektronikus másolatát kell a bejegyzési kérelem mellékleteként - a Céginformációs Szolgálat útján -elektronikusan megküldeni a cégbírósághoz.