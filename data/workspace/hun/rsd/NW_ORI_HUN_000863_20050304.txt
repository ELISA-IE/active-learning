Közlekedési káosz várható jövő héttől a Keletinél

Lezárják a metróépítés miatt vasárnaptól a Baross tér Keleti pályaudvar felőli részét. Ezért több forgalmi sáv is megszűnik és a buszjáratok útvonala is módosul a környéken. A Rákóczi útról a Kerepesi útra a megszokott négy helyett csak két forgalmi sávban haladhatnak tovább az autósok. Az építkezés és a várható közlekedési káosz június közepéig tart.

Hónapokig tartó dugókkal járhatnak a Baross téren a 4-es metró előkészítő munkálatai és a 2-es metró második kijáratának építése. Vasárnap reggeltől várhatóan június közepéig tartanak a jelentős forgalmi változások. Több forgalmi sávot is lezárnak, ennek következtében ideiglenesen megszűnik a tér körbejárása, az autósok nem hajthatnak a megszokott útvonalakon. A buszozóknak is alaposan körül kell nézniük, hogy hol is áll meg a járatuk éppen, mert megváltozik a buszmegállók helye is.

Március 6-tól a Főpolgármesteri Hivatal tájékoztatása szerint a Kerepesi útról a Rákóczi út irányába közlekedők csak egyenesen a Rákóczi út irányába folytathatják útjukat, a jelenleg kifelé vezető forgalmi sávok területén. Megszűnik a Thököly út felé jobbra kanyarodó két sáv is.

A Rákóczi útról a Kerepesi útra a megszokott négy helyett csak két forgalmi sávban haladhatnak tovább az autósok, és megszűnik a Thököly út felé balra kanyarodó két sáv.

A Rákóczi útról a Thököly útra, a Baross teret balról kerülve, a Rákóczi útról közvetlenül lehet majd ráhajtani, a két belső forgalmi sávból. A Rottenbiller utcából az építkezés ideje alatt nem lehet a Baross tér felé balra fordulni. 

Az autósok mellett a BKV járatain utazók is törhetik a fejüket egy ideig, hogy merre is menjenek, mert nem a megszokott rend szerint használhatják a buszjáratokat, a környéken több megállót áthelyeztek. A BKV tájékoztatása szerint a lezárás érinti a 7-es, 7A, gyors 7-es, 67V, 78-as, gyors 73-as, gyors 173-as járatokat, a Pólus-buszt, valamint az éjszakai autóbuszokat is (78É, 173É).

A 7A busz a Rákóczi úton érkezik a Baross térre és az egykori villamosvágányok helyén kialakított végállomásnál áll meg. Az utasok fel- és leszállását követően a busz beáll a 7-es busz megállójába, a budai irányba, majd a Rákóczi út felé hagyja el a teret. A piros 73-as és 173É járatok a pályaudvar előtti járdáról indulnak. A Nefelejcs utcai megálló megszűnik. 