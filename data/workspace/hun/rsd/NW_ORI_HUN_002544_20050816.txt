Hungarista riportot készített az al-Dzsazira

Magyarországról készített riportfilmet az al-Dzsazira arab hírtelevízió. A film az Új pártok Magyarországon címet kapta, de csak radikális mozgalmak képviselőit szólaltatták meg benne. Bácsfi Diána, a Magyar Jövő Csoport vezetője Hitlert és Szálasit éltette - írja a Népszabadság.

Új pártok Magyarországon címmel készített riportfilmet az al-Dzsazira arab hírtelevízió. A pénteken lejátszott egyórás felvételeken azonban csak radikális mozgalmak, a Magyar Jövő Csoport, a 64 vármegye, a Vér és Becsület, a Hun Szövetség, illetve a Magyar Igazság és Élet Pártjának ifjúsági tagozatának képviselői szólalnak meg - írja a Népszabadság.

A riportfilmben Bácsfi Diána, a Magyar Jövő Csoport vezetője szerepel a legtöbbet. A lap szerint Bácsfi Hitler és Szálasi elképzeléseit éltette. A többi megszólaló - akik nevét nem tüntették fel - között akadt, aki arról beszélt, hogy "a zsidó lobbi káros tevékenysége érezhető az egész társadalomban".