Fegyvertartásról szavaznak a lövöldözők országában

A felmérések szerint Brazíliában követik el a legtöbb fegyveres gyilkosságot. Az elmúlt 10 évben megközelítőleg 300 ezren haltak meg fegyveres erőszak következtében, így a Brazil kormány szeretné betiltani a kézifegyverek magáncélra történő vásárlását. A kérdésről népszavazást tartanak október 23-án.

Brazíliában minden 15. percben meghal valaki fegyveres erőszak következtében. A brazil kormány ezért a megánhasználatú kézifegyverek betiltását szeretné, amiről népszavazést írtak ki október 23-ára. A voksolóknak azt kell eldönteniük, hogy továbbra is vásárolhassanak magánszemélyek fegyvert vagy sem - írja az Amnesty International. Ez lesz a világon az első olyan alkalom, amikor népszavazással próbálják meg visszaszorítani a fegyveres erőszakot.

Az Amnesty szerint Brazíliában követik el a legtöbb fegyveres gyilkosságot. Az országban 17 millió fegyver van magánhasználatban. Az elmúlt tíz évben megközelítőleg 300 ezren vesztették életüket fegyveres erőszak következtében. A fegyveres összecsapásokban többen halnak meg, mint közúti balesetekben. Az áldozatok többsége 15-24 év közötti fiatal. A fiatal férfiak körében a vezető halálok a fegyvertől szerzett sérülés.