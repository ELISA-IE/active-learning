A G8-ak csökkentenék az agrártámogatásokat

A Skóciában tanácskozó hét ipari ország és Oroszország sikerre szeretné vinni a világkereskedelem liberalizálását célzó dohai kereskedelmi fordulót, és ennek feltételeként csökkenteni akarja az agrártámogatásokat. A végcél minden exporttámogatás lebontása - áll a dokumentumtervezetben, amelyben a Nyolcak a Kereskedelmi Világszervezet (WTO) összes országát felhívják: fokozzák erőfeszítéseiket, hogy a dohai forduló 2006 végéig sikeresen lezárulhasson.

A dpa által ismertetett dokumentum szerint a 2005 decemberi hongkongi miniszteri konferencia mérföldkő lesz e cél elérése felé. A dohai forduló sikeres lezárása fontos lépés lenne a nagyobb gazdasági növekedés és világszerte az életszínvonal emelése szempontjából.

Az eddigi erőfeszítések a 2001-ben kezdődött dohai kereskedelmi forduló lezárására sikertelenek maradtak: a legkényesebb pont mindenképpen a fejlett országok agrártámogatásainak leépítése, a szubvenciók a szegény országok szerint hazai termelőiket hátrányos helyzetbe hozzák. A további fő akadályt az ipari országokban alkalmazott magas vámok jelentik a fejlődő országok termékeire.

Az előzetes dokumentumban a Nyolcak arra kötelezik magukat, hogy a fejlődőket jobban hagyják érvényesülni a világkereskedelemben. A dokumentum szerint a forduló lezárásához a kulcsproblémára - vagyis az agrártámogatások lebontására - kell összpontosítani az új piaci esélyek megteremtése érdekében. Az agrárszubvenciók leépítése mellett a Nyolcak nagyobb mértékben akarják megnyitni piacaikat a nem-mezőgazdasági termékek számára is. Emellett megerősítik, hogy legfejlettebb országok termékeinek vámmentes piacra jutást biztosítanak.

Az Egyesült Államok kész együttműködni az Európai Unióval a szervezet által a tagállamok részére folyósított bőkezű mezőgazdasági támogatások rendszerének megszüntetése ügyében - közölte George Bush amerikai elnök csütörtökön Tony Blair brit miniszterelnökkel közösen tartott sajtótájékoztatóján a skóciai Gleneaglesben.

A világ hét legfejlettebb ipari állama és Oroszország (G8) csúcstalálkozóján részt vevő amerikai elnök reményének adott hangot, hogy a kereskedelmi tárgyalások dohai fordulóján egyetértés születik a támogatások 2010-ig történő megszüntetéséről.

A Kereskedelmi Világszervezet (WTO) égisze alatt folyó többoldalú liberalizációs tárgyalássorozat, a 2001. novemberben Dohában kezdett világkereskedelmi forduló a WTO 2003 szeptemberi, mexikói Cancúnban tartott miniszteri értekezletének kudarca miatt jutott holtpontra. A dohai fordulót eredetileg 2004 végén tervezték lezárni. A forduló keretében az egyik fő vitapont a mezőgazdasági támogatások ügye az Európai Unióban és az Egyesült Államokban. A viták általában az agrárkereskedelmi reform folyatása, az ipari termékek piacainak további megnyitása, a szellemi tulajdonjog-védelem erősítése, a WTO-szabályoknak a beruházási és versenyfeltételekre való kiterjesztése, valamint a fejlődő országoknak nyújtandó kedvezményes elbánás témájában a legélesebbek.