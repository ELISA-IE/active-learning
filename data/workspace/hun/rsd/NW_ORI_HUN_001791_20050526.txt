Szonda: a Fidesz vezet a kisebb településeken

Nem volt jelentős változás a két nagy párt támogatóinak arányában az elmúlt hónapban - derül ki a Szonda Ipsos legfrissebb közvélemény-kutatásából, melyet a Népszabadság ismertet. A Fidesznek 28, az MSZP-nek 23 százalékos a támogatottsága az összes választókorú körében. 

A Szonda Ipsos május közepén, a felnőtt lakosság körében végzett közvélemény-kutatásából kiderül, a biztos pártválasztók körében sem történt jelentős változás a pártok támogatottságában. Ebben a körben a Fidesz 50, az MSZP 40 százalékon áll - írja a Népszabadság.

Egyre többen vannak ugyanakkor (42 százalék), akiket az újabb események kifejezetten taszítanak a pártoktól. 19 százalékuk bizonytalan abban, melyik pártot támogassa, 18 százalékuk teljesen passzív, öt százalék pedig titokban tartja véleményét. A lap szerint a távolmaradók esetében főként apátiáról lehet szó. Az egyes pártokat elutasítók aránya ugyanis nem nőtt. A terjedő tanácstalanságot, és közömbösséget jelzi, hogy szinte minden politikai kérdésben egyre többen kerülik a válaszadást. 

A két nagy párt támogatottságában jelentős területi eltéréseket mutat. A Fidesz különösen Dél-Alföldön, illetve a Közép- és Nyugat-Dunántúlon áll jól (34-38 százalék), míg Észak-Magyarországon gyenge (20 százalék). A szocialistáknak az Észak-Alföldön és Közép-Magyarországon jobb az átlagosnál a támogatottsága (25-26 százalék), a Dél-Alföldön viszont (16 százalék) komoly a lemaradásuk. 

Jelentős különbségek vannak a településnagyság tekintetében is a pártok között. Az 5000 főnél kevesebb lakosú településeken a Fidesz a nyerő 34 százalékos támogatottsággal, míg az MSZP csupán 19 százalékot tudhat itt magáénak. Kisebb a kormánypárt hátránya az 5-10 ezer lakosú településeken (Fidesz: 29, MSZP: 22 százalék), de az e fölötti kategóriában is. A 10 és 50 ezer fő közötti városokban is a Fidesz vezet (29-23 százalék), szoros verseny csupán az 50 ezret meghaladó lakosságú településeken figyelhető meg (Fidesz 26, MSZP 24 százalék). Kiegyenlítettek az erőviszonyok a fővárosban is, itt az MSZP 26, a Fidesz 25 százalékon áll - derül ki a Népszabadság írásából.