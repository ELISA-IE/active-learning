Sokan keresik fel a nép ügyvédjeit

Több mint 13 ezren fordultak eddig a 2004 áprilisa óta munkába állt nép ügyvédjeihez, vagyis ennyien vették igénybe az ingyenes jogsegélyt. Legtöbbször munka- és családjogi ügyekben keresik meg őket, de sok ügyfél kért tanácsot válási és örökségi ügyekben is - írja a Népszabadság. 

Gyorsan ismertté és népszerűvé váltak a nép ügyvédjei, 2004 áprilisa óta több mint 13 ezren fordultak hozzájuk ingyenes jogsegélyért. Akiknek családjában nem éri el az egy főre jutó jövedelem az öregségi nyugdíjminimum összegét - 23 200 forintot -, ingyen kaphatnak jogi segítséget. Ha az ügyfél jövedelme a legkisebb nyugdíj és az 53 000 forintos minimálbér közé esik, egy évre meghitelezi az állam a jogi tanácsadás költségét - írja a Népszabadság.

A baranyai jogsegélyszolgálatnál összesen húsz jogász vállalt munkát, köztük akad ügyvéd, közjegyző és a Pécsi Tudományegyetem jogi karán oktató pedagógus egyaránt. A baranyai ügyfelek ötöde munkajogi kérdéssel fordult a szolgálathoz, másik ötöde pedig közüzemidíj-elmaradása okán kereste fel az irodát. 

Veszprém megyében hét jogász vállalta a nép ügyvédje szerepet. Eddig 720-an fordultak a megyei szolgálathoz, és jövedelmük alapján 140-en vehették igénybe a tanácsadást térítésmentesen. Veszprém megyében is a munka- és családjogi ügyek voltak túlsúlyban.

Szegeden április óta hatszázan kértek segítséget a szolgálattól. A legtöbben ingatlant érintő problémák miatt fordultak a szolgálathoz, de sok ügyfél kért tanácsot válási és örökségi ügyekben is.