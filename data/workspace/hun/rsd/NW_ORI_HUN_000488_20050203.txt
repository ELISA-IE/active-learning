Helikopterek építhetik a NATO-radart

Kompromisszumos megoldásként felmerült, hogy helikopterekkel építenék fel a Zengőre tervezett NATO-lokátort, így számos fa és bazsarósza menekülne meg a kivágástól. A radarállomás helyszínéről azonban továbbra sincs döntés, a végső szót a kormány várhatóan tavasz elején mondja ki. A honvédelmi és a környezetvédelmi tárca addig vizsgálja a lehetséges helyszíneket.

Amennyiben a Zengőn épülne fel a radarállomás, akkor helikopterek bevetésével csökkenthetőek lennének a környezeti károk - merült fel szerdán, amikor Persányi Miklós környezetvédelmi és Juhász Ferenc honvédelmi miniszter megtekintette a lokátor állomás két lehetséges helyszínét, a Zengőt és Mórágy térségét. A kompromisszumos javaslat szerint a beruházó cég nem építene betonutat a Zengőre, hanem helikopterekkel szállítanák a hegyre a radar több tonnás elemeit, így számos fa menekülne meg a kivágástól.

R. Bakonyi Ágnes a környezetvédelmi tárca szóvivője az [origo]-nak elmondta: a radarállomás helyszínéről továbbra sincs döntés, a helikopterek bevetése csak egy a lehetséges megoldások közül. A szóvivő hozzátette: mindkét tárca hajlandó a kompromisszumra, a környezetvédelmi minisztérium azonban továbbra is szeretné, ha a lokátor nem a Zengőn épülne fel. Bocskai István, a honvédelmi tárca kommunikációs igazgatója az [origo]-val azt közölte: a környezetvédelmi és a honvédelmi tárca képviselői jelenleg vizsgálják a szakértői bizottság által javasolt helyszíneket, a végleges helyszínről február-márciusban dönt a kormány.

A zöldek számára viszont elfogadhatatlan a helikopteres megoldás. Schiffer András, a Védegylet munkatársa elmondta: az útépítéshez ugyan ebben az esetben nem vágnának ki fákat, a radarállomás felhúzása azonban mindenképpen megbolygatná a helyi élővilágot. A Védegylet szerint ráadásul ebben az esetben az építési körülmények megváltozás miatt újra kéne kezdenie az engedélyezési eljárást.

A NATO-radart eredetileg a Zengő csúcsára akarta felhúzni a honvédelmi tárca, tavaly februárban azonban környezetvédő civil szervezetek megakadályozták az építkezés megkezdését. A kormány ezt követően felkért egy szakértő bizottságot, hogy válasszanak megfelelő helyszínt. Tavaly decemberben a bizottság befejezte munkáját, de nem javasoltak egy helyet sem. A bizottság szerint a Zengő mellett szól, hogy katonai szempontból ez a legmegfelelőbb helyszín, az ellenérvek között szerepel viszont, hogy a csúcson található a világ bazsarózsa állományának jelentős része. Ráadásul a Zengő a Natura 2000 program (az európai jelentőségű védett területek hálózata) része, így a beruházáshoz az Európai Bizottság engedélye is szükséges.

Gyurcsány Ferenc miniszterelnök ezután azt kérte a bizottságtól, hogy vizsgálják meg egy dunántúli síkvidéki radarrendszer kiépítésének lehetőségét is. Így merült fel lehetséges helyszínként többek között a Zala megyei Liszó és a Tona megyei Mórágy neve. Innen azonban nem lehetne teljes mértékben lefedni a hazai légteret, ráadásul ezek a megoldások költségesebbek is.