Nincsenek igazán gazdag magyarok

Nincs magyar a közép- és kelet-európai multimilliomosok legfrissebb 100-as listáján. A térség száz leggazdagabb emberének több mint fele orosz; a lista élén is orosz üzletember áll, a Londonban élő Roman Abramovics, 15 milliárd dolláros vagyonnal.

A volt szocialista államok térségének 100 leggazdagabb emberéből 55 orosz, 15 lengyel, 7-7 ukrán és román, 6 szerb, 3 bolgár, 2-2 cseh, horvát és lett, 1 montenegrói. A 100 leggazdagabb összesített vagyona 147,6 milliárd dollárt tesz ki. Összehasonlításképpen: a világ száz leggazdagabb emberének összesített vagyona 1037,8 milliárd dollár - derül ki a cseh Mladá Fronta Dnes napilapban közölt listából, melyet a Napi Gazdaság ismertet.

A lista élén Roman Abramovics orosz üzletember, a Chelsea londoni futballklub tulajdonosa áll 15 milliárd dollárral. A korábbi listavezető, Mihail Hodorkovszkij, a Jukosz olajcég egykori első embere börtönbüntetésének következtében a 71. helyre csúszott vissza, míg vagyona 20 milliárd dollárról 500 millióra csökkent. A listára az orosz dominancia jellemző: az első 11 helyen csak orosz szerepel, az első 30 helyből pedig 24 pozíciót foglalnak el.

A nemzeti rekordereket tekintve: a leggazdagabb ukrán Ihor Kolomojszki (bankár, energetika, vegyipar) 2,8 milliárd dolláros vagyonnal, mely a 12. helyre elég. A legmódosabb lengyel, Jan Kulczyk (befektető, például a Mol egyik részvényese) 1,8 milliárd dollárral a huszadik. A leggazdagabb szerb, Miroslav Miskovic (kiskereskedelem, bankszféra) 1,4 milliárd dollárral a harmincadik. A leggazdagabb cseh Petr Kellner (a PPF befektetői csoport tulajdonosa) 1,2 milliárddal, mely a 33. helyre elég.

A leggazdagabb román a 46. helyen álló Dragan Konstantin (gázipar) 850 millióval, az 57. a bolgár Vaszil Bozskov (kaszinó, szállodaláncok) 700 millióval. A lista utolsó helyén a montenegrói Kosztics Miodrag tartózkodik, 300 millió dollárral.

A leggazdagabbnak tartott magyar, Várszegi Gábor vagyona a becslések szerint 228 millió dollár.