A felszínre szorult a bliccelők agresszív keménymagja

Felszíni közlekedésre váltottak a megrögzött bliccelők a metrómegállók totális ellenőrzése után. A jegy nélkül utazók keménymagja a metrókkal párhuzamos járatokra szorult, és gyakran agresszív. A BKV sziguró ellenőrzést vezetett be a felszíni járatokon, az ellenőrök mellé biztonsági őröket is állítottak - írja a Népszabadság.

A BKV erősítette a felszíni járatok ellenőrzését, miután a bliccelők a totális ellenőrzés miatt metróból kiszorult keménymagja felszíni közlekedésre váltott - írja a Népszabadság. A társaság biztonsági őröket állított az ellenőrök mellé, mert beigazolódtak félelmeik: a megrögzött jegy nélkül utazók - az összes utas 10-12 százaléka - gyakran arrogánsan, agresszíven viselkednek az ellenőrökkel szemben, különösen a metróvonalak mentén haladó járatokon - mondta a lapnak Lucza Mihály, a BKV menetdíj-bevételi főosztályvezetője. 

A főosztályvezető szerint a razzia-jellegű ellenőrzés azonban nem csak átmeneti kampány, hanem - legalábbis a csipkártyás utazás bevezetéséig - állandó rendszer lesz. Ez azonban - főleg biztonsági őrök bevonása miatt - több millió forint pluszkiadást jelent a társaságnak, igaz, arra számítanak, hogy ezt ellensúlyozza a nagyobb bevétel. A cégnek évente közel nettó 39 milliárd forint bevételt jelentenek a bérletek és a jegyek, a bliccelők miatt 4 milliárd forint esik ki. A BKV azt reméli, hogy a szigorítás miatt a megrögzött bliccelők is jegyet vesznek. 

A pótdíjakat körülményes behajtása miatt ugyanakkor a BKV öt vidéki tömegközlekedési céggel összefogva szorgalmazza, hogy azokat a parkolási cégekhez hasonlóan leemelhessék az adósok számlájáról - írja a Népszabadság. 