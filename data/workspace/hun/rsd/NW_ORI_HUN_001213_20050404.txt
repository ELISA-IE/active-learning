Madársztráda van tavasszal hazánk felett

Magyarország felett vonul át március-áprilisban az európai madárállomány nagy része. Május végéig folyamatosan érkeznek délről a hazánkban fészkelő madarak, a téli vendégmadarak pedig vonulnak vissza északra. A tranzitforgalmat tovább növelik az átvonuló fajok: az európai daruállomány közel fele repül át felettünk.

Madártani szempontból különleges helyzetben van hazánk, tavasszal ugyanis az európai madárállomány jelentős része vonul át Magyarország felett. Február közepétől folyamatosan érkeznek délről a költöző madarak, amelyek hazánkban fészkelnek. Ezzel párhuzamosan elhagyják Magyarországot azok az inváziós madarak, amelyek a skandináv országokból érkeztek, hogy nálunk vészeljék át a telet. A tranzitforgalmat tovább növelik az átvonuló fajok, amelyek nálunk pihennek meg.

Drexler Szilárd, a Magyar Madártani és Természetvédelmi Egyesület munkatársa az [origo]-nak elmondta: februárban elsőként a kékgalamb érkezik meg, általában Bálint napján, majd pedig a mezei pacsirta jelenik meg, a néphagyomány szerint Zsuzsanna-napra. A korai érkezők közé tartozik még a seregély és a bíbic, amelyek főként a mezőgazdasági területeket lepik el. Ezekben a napokban érkezik a fecske-hullám: a füsti és a molnár fecskékből közel 150-150 ezer pár érkezik hazánkba. Áprilisban jön a gólyák többsége, az első pár azonban már március elsején megérkezett a Vas megyei Püspökmolnáriba, ahol nyomban nekiláttak a fészek tatarozásának. Az 5000 párból álló hazai gólyaállomány előkellő helyet foglal el Európában, mindössze Lengyelország, Spanyolország, Litvánia és Lettország előz meg minket. A meleget kedvelő gyurgyalag viszont csak májusban érkezik, augusztusban pedig már költözik vissza.

Ezekben a hetekben repülnek el azok a Skandináviában fészkelő madarak, amelyek nálunk töltötték a telet. Schmidt András, a környezetvédelmi minisztérium Természetvédelmi Hivatalának tanácsadója elmondta: évek óta nem érkezett annyi téli vendégmadár, mint az idei télen. Az enyhe időjárás miatt többezres csoportokban érkezett például a csonttollú és a fenyőpinty.

A madárforgalmat tovább növeli, hogy rengeteg olyan madárfaj is érkezik, amelyek nem nálunk fészkelnek, hanem útközben hazánkban pihennek. Március-áprilisban pár héten keresztül például Magyarország felett repül át európai daruállomány fele, közel 60-70 ezer egyed. A darvak, amelyek közül több mint 100 pusztult el a múlt héten mérgezés miatt Békés megyében, a XIX században még fészkeltek Magyarországon, jelenleg csak átvonulnak az ország felett.