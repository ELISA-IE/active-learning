Békés véget ért a berni konzulátusfoglalás

Hétfő délelőtt elhagyták a támadók a berni spanyol konzulátus épületét, amelyet reggel nyolc óra körül foglaltak el. A három behatoló túszokat is ejtett, a támadásban egy biztonsági őr megsérült. A csuklyás támadók állítólag rablók voltak, de azt egyelőre nem tudni, hogy elfogták-e őket a rendőrök, vagy sikerült olajra lépniük.

Békés véget ért a túszejtéssel lebonyolított konzulátusfoglalás a svájci fővárosban. A spanyol külügyminiszter bejelentése szerint a három behatoló hétfő délelőtt elhagyta a berni spanyol konzulátus épületét, a személyzet közül csak az egyik biztonsági őr sérült meg. Miguel Angel Moratinos szerint a fejükön csuklyát viselő behatolók rablók voltak. 

Az ismeretlenek hétfő reggel nyolc óra körül hatoltak be a spanyol konzulátusra, egyes jelentések szerint túszokat is ejtettek. A helyszíntől alig egy kilométerre lévő spanyol nagykövetség egyik illetékese szerint reggel nyolckor egy férfi lépett be a konzulátus ajtaján, és fejbe verte a portást. 

A berni rendőrség a bejelentést követően azonnal lezárta az épületet és a környékét - a svájci főváros Kirchenfeld nevű városrészét, ahol sok külföldi követség és konzulátus székel. A svájci szövetségi rendőrség egy speciális túsztárgyaló, túszmentő brigádot is mozgósított, a közeli háztetőkre mesterlövészeket küldtek, még egy páncélozott rendőrségi járművet is az épülethez irányítottak.

Azt egyelőre nem tudni, hogy a támadókat elfogták-e a rendőrök, vagy egyszerűen kereket oldottak. 