Történelmi választást tartanak Szaúd-Arábiában

Először tartanak önkormányzati választásokat Szaúd-Arábiában. A nők azonban még nem szavazhatnak és a közgyűléseknek csak a feléről dönthetnek a polgárok. A többieket továbbra is kinevezéssel jelöli ki a központi kormányzat.

Első alkalommal tartanak országos helyhatósági választásokat Szaúd-Arábiában. A szavazás a fővárosban, Rijádban és környékén kezdődött csütörtökön, és két hónapon keresztül tart, amíg az ország minden részében leadják a voksokat a szavazók. Összesen 1800 jelölt verseng 592 képviselői helyért 187 települési önkormányzatban. Rijádban 7 posztért összesen 650 jelölt szállt ringbe. 

A választással a kormányzat a demokrácia alapjait próbálja meg bevezetni a sivatagi királyságban. Az, hogy a dolog még gyerekcipőben jár, meg is látszik a szavazáson. A nők és a katonák például nem voksolhatnak, Rijádban pedig az összesen 400 ezer szavazati joggal rendelkező férfi közül csupán 148 ezren regisztrálták magukat a voksolásra. Az önkormányzati közgyűlések jogkörei még nem tisztázottak és a tagok fele most is az eddigi módon - kinevezéssel - juthat képviselői helyhez.

Korábban felmerült a lehetősége, hogy a nőket is a szavazóurnákhoz engedik, ám a központi kormányzat ezt megakadályozta. Igaz, megígérték, hogy a következő hasonló választásokon - 2009-ben - már nagyobb szerepet játszhatnak.

Szaúd-Arábiában ez az első országos önkormányzati választás, jóllehet a '60-as évekig tartottak ilyet a nagyobb városokban. A mostani történelmi jelentőségű szavazást több alkalommal is elhalasztották, eredetileg 2004 októberére tervezték. 

A királyság keleti és délnyugati tartományaiban március 3-án, az északi és a nyugati térségekben - ahol Mekka és Medina is található - április 21-én tartják a szavazást. Országszerte a 24 milliós nemzet összesen valamivel több mint 3,5 millió állampolgára jogosult voksolni.