A drága orvos miatt robbantott egy öngyilkos merénylő

Egy rákban szenvedő kínai paraszt saját készítésű, önmagára szerelt bombával felrobbantott egy buszt Fuzsou városában. A tiltakozása oka az volt, hogy a kínaiak a liberalizáció jegyében megszüntették az ingyenes egészségügyi ellátást. Az eset nagy vitát váltott ki Kínában. 

Egy gyomorrákban szenvedő kínai paraszt felrobbantotta magát az ország dél-keleti részén fekvő Fuzsou városában. A robbantón kívül még egy halálos áldozatot és 23 sebesültet követelt a merénylet. A férfi azért tiltakozott, mert a nem jutott ingyenes egészségügyi ellátáshoz. Egy földművelésből élő rákbeteg kínainak megfelelő anyagi eszközök hiányában lényegében semmi esélye megfelelő kezeléshez jutni.Az eset annál is nagyobb visszhangot váltott ki Kínában, hogy éppen most készült el az egészségügy utolsó két évtizedéről szóló kormányjelentés. Az egészségügy fizetőssé tétele az utóbbi két évtizedben része volt a kínai liberalizációs reformpolitikának. A most elkészült jelentés ennek elég súlyos következményeiről számol be: nagyjából 600-700 millióra teszik azoknak a parasztoknak a számát, akik képtelenek finanszírozni saját orvosi kezelésüket, illetve a kórházak sokszor olyan vizsgálatokat is elvégeznek, amelyekre nem volt szükség, de jó pénzt kaphattak értük. A megfelelő egészségügyi ellátás a gazdagok klubjának a kiváltságává vált. A jelentést elkészítő kutatók szerint az utóbbi két évtizedben kiderült, hogy a piaci megoldások nem megfelelőek az egészségügyi rendszer működtetésére, az államnak legalább az alapellátás költségeit magára kéne vállalnia.  