Villanyvasút, helikopter, peca - miniszterek hobbijai

Az [origo] úgy értesült, hogy Persányi Miklós környezetvédelmi miniszter állatos nyakkendőket gyűjt. Ezután körkérdést intéztünk a minisztériumokhoz, hogy megtudjuk, mivel foglalkoznak a miniszterek legszívesebben szabadidejükben, van-e hobbijuk. Persányiról kiderült, hogy a nyakkendők helyett a levélnehezékek szerelmese, az informatikai miniszter villanyvasútjaira szorítana szívesen időt, a gazdasági miniszter helikoptert vezet, ha teheti, sok miniszter pedig sportolni szeret. Olvassa el összeállításunkat a miniszteri hobbikról!

Persányi Miklós környezetvédelmi miniszter állatokat ábrázoló nyakkendőket gyűjt - értesült az [origo]. A hír kapcsán jártunk utána annak, gyűjtenek-e valamit a miniszterek, mivel töltik legszívesebben szabadidejüket, ha végeztek a minisztériumban, van-e hobbijuk.

A legelkötelezettebbnek Gráf József tűnt, a földművelésügyi miniszter hobbija ugyanis - válasza szerint - a munkája. Emellett legfeljebb teniszezni jár el, akárcsak Somogyi Ferenc külügyminiszter. Hasonló cipőben jár Veres János pénzügyminiszter, akinek a minisztérium sajtóosztálya szerint "hagyományos szenvedélye nincs, viszont sokat dolgozik, ha ezt lehet annak tekinteni". Ő tenisz helyett a focit szereti.

A kormány női tagjai, Göncz Kinga szociális miniszter és Lamperth Mónika belügyminiszter síelni járnak szívesen. Göncz emellett bringáznik, illetve kertészkedik és előszeretettel hallgat komolyzenét, akár még koncerten is. Lamperth valamikor még kosarazott versenyszerűen, de ezzel már felhagyott.

Sportos vezetőink közé tartozik Gyurcsány Ferenc miniszterelnök is, aki fut és bringázik. Szereti ezen kívül a szép könyveket, bár nem gyűjti őket. Petrétei József igazságügyminiszter is a könyveket kedveli, legszívesebben olvas. Kovács Kálmán informatikai miniszter a versekre bukik. "Szenvedélyeim: a versek (az álmoknak légiói), a zene (a "Szenátorok" kórusban énekelek), a modellvasút (bár évek óta dobozokban áll), a foci (ha bírom idővel és szusszal) és a kis (6 fős) családom" - írta válaszában. Rajtuk kívül a papírokhoz vonzódik Magyar Bálint oktatási miniszter is, aki megőrzi a családi relikviákat, a régi családi leveleket, dokumentumokat pedig rendszerezi.

Több horgász is akad a kormányban. Csizmár Gábor munkaügyi miniszter szeret pecázni. Juhász Ferenc honvédelmi miniszter nem csak kifogja, de szívesen meg is süti a halakat. Ha teheti, akkor szabadidejében főz, közben LGT-t hallgat, a súlyfelesleget pedig tenisszel dolgozza le.

A Miniszterelnöki Hivatalt vezető Kiss Péter is pecázna, bár az [origo]-nak küldött válaszában arra panaszkodik, hogy nem igazán jut ideje kedvelt időtöltésére. Hasonlóan elfoglalt Rácz Jenő egészségügyi miniszter is, aki - a minisztérium válasza szerint -, "ha ideje jut rá, szívesen asztaliteniszezik, néha még focira is tud időt szakítani". Igazi hobbija viszont a családja. Hasonló választ kaptunk Baráth Etele, európai ügyekért felelős tárca nélküli minisztertől is, aki fennmaradó idejét saját tervezésű házának udvarán kertészkedéssel tölti.

A legkülönösebb hobbija Kóka János gazdasági, Bozóki András kulturális miniszternek van. Kóka a bringázás és futás mellett vitorlázni szeret, de szívesen vezet helikoptert is. Bozóki válasza szerint "tapasztalatokon kívül nem gyűjt semmit". Esetleg úszik, focizik, zenét hallgat (Chopin és Coldplay is jöhet, mint írta). Utazni is szeret, ha nem hivatalos ügyben kell útra kelnie.

A végére hagytuk Persányi Miklós környezetvédelmi minisztert, róla ugyanis kiderült, hogy a nyakkendők helyett egész más dolog vonzza. Ha épp nem úszik, akkor szívesen fotózik, főleg állatokat és növényeket, a természetet járja, esetleg - mint írta - állatkertészkedéssel foglalkozik. Viszont nem az állatos nyakkendők, hanem az üveg levélnehezékek szerelmese.

Sáling Gergő