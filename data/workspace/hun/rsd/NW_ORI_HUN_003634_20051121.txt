EU-nagykövetek Szabadkán tájékozódtak a vajdasági helyzetről

A vajdasági helyzetről tájékozódtak hétfőn Szabadkán a Szerbia-Montenegróban akkreditált európai uniós és amerikai diplomáciai külképviseleteinek vezetői, Papp Sándor magyar nagykövet szerint a diplomaták személyesen győződhettek meg róla, hogy a hatósági intézkedések ellenére vannak még orvoslásra váró problémák az észak-szerbiai tartományban.

A nagykövetek szabadkai útját a szerbia-montenegrói emberi jogi és kisebbségügyi minisztérium szervezte. A diplomaták a városházán találkozhattak tartományi, önkormányzati és vallási vezetőkkel, a rendőrség, az ügyészségek és a bíróságok képviselőivel, külön megbeszélést folytattak a vajdasági kisebbségi nemzeti tanácsok vezetőivel.

Papp Sándor hasznosnak mondta a tárgyalássorozatot, a diplomaták ugyanis jobban megismerkedhettek a vajdasági kisebbségek problémáival, személyesen győződhettek meg arról, hogy a pozitív hatósági intézkedések ellenére van még számos megoldandó probléma van a tartományban.

A tárgyalássorozaton szó volt a kisebbségellenes jogsértésekről is, de Papp Sándor szerint nem ez a téma uralta a megbeszéléseket. Szerinte már azzal is kidomborodtak a problémák, hogy eltérő képet festettek a vajdasági helyzetről a hatóságok és a helyi önkormányzatok, illetve a kisebbségek képviselői, az egyik megbeszélésen vita alakult ki Kucsera Géza szabadkai polgármester és a városi bíróság, illetve a rendőrség képviselője között. A bíróság képviselői sérelmezték, hogy az igazságszolgáltatásra nagy nyomás nehezedik, a sajtó sokszor már azelőtt mond ítéletet a bűntényekben, hogy megkezdődne a bírósági tárgyalás. A magyar nagykövet szerint a legnagyobb összhangot az egyházi vezetők mutatták, mindannyian azt hangoztatták, hogy felekezeti hovatartozástól függetlenül minden egyház és egyházi elöljáró az etnikai békét hirdeti.    

Józsa László, a Magyar Nemzeti Tanács elnöke közölte a távirati irodával: a megbeszélésen a nemzeti tanácsok vezetői általában fontos eredménynek könyvelték el, hogy az országban megalakultak a kisebbségi tanácsok, ugyanakkor azt is hangsúlyozták, hogy még nagyon sok gyakorlati tennivaló van a kisebbségek jogainak érvényesítése terén. Megállapították azt, hogy az elmúlt években leginkább a magyarok és a horvátok életét terhelték a kisebbségellenes jogsértések, de remény van arra, hogy az elmúlt hetekben tett kormányzati lépések hozzájárulhatnak a feszültség enyhüléséhez.

Józsa László a megbeszélésen sérelmezte, hogy az ígéretek ellenére még mindig nem sikerült beindítani a szabadkai tanítóképző kart. Az MNT elnöke szerint az ígéretek nincsenek "találkozópályán a valósággal", emiatt tárgyalásokat kezdeményez Slobodan Vuksanovic szerbiai oktatási miniszterrel.