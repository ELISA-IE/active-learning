Visszaállítanák a helyszíni bírságolást

A helyszíni bírságolás visszaállítását fontolgatja az ORFK.  Az 1999-ben eltörölt rendszer visszaállítása a rendőrök szerint jelentősen felgyorsíthatja az ügyintézést. A jelenlegi gyakorlat szerint a helyszínen megbírságolt sofőr csekket kap, amit harminc napon belül kell befizetnie.

A rendőrség mérlegeli annak a lehetőségét, hogy újra visszaállítsák a helyszíni bírságolást a közlekedési szabálysértések estén - többek között ezt is tartalmazzák azok a javaslatok, amelyeket az ORFK a szabálysértési törvényi októberre tervezett módosítása kapcsán küldött meg a Belügyminisztériumnak. 

A helyszíni bírságolás jelenleg is létezik ugyan, de a szabálysértő sofőrnek nem a helyszínen kell fizetnie, hanem egy csekket kap, amit 30 napon belül kell befizetnie. A tényleges helyszíni bírságolást 1999-ben szüntették be. Jámbor István alezredes, az ORFK közlekedésrendészeti osztályának munkatársa az [origo]-nak elmondta: a helyszíni bírságolás felgyorsítaná és egyszerűsítené az ügyintézést. Emellett viszont jelentős költségekkel járna: külön erre a célra nyomtatványokat kéne előállítani, valamint külön rendszerre lenne szükség, ami regisztrálja, hogy ki választja a csekkes vagy a készpénzes megoldást. A visszaállítás esetén ugyanis valószínűleg mindkét rendszer párhuzamosan működne. 

Az ORFK javaslatai között szerepel az is, hogy a helyszíni bírság jelenlegi 10 ezer forintos felső határát 20 ezer forintra tolják ki. A felső határ kitolása ugyancsak gyorsíthatja az ügyintézést: így a rendőrök 10 ezer forintnál nagyobb összegű szabálysértés esetén feljelentés helyett egyből bírságot szabhatnának ki.