Erősödő homofóbia Lengyelországban

Az Amnesty International nemzetközi jogvédő szervezet közleményben hívta fel a figyelmet arra, hogy a közelmúltban több, leszbikusok és melegek által tervezett rendezvényt is betiltottak Lengyelországban. A szervezet szerint neves lengyel politikusok nyíltan homofób kijelentéseket tesznek, egyes jobboldali csoportok pedig gyűlöletet szítanak a melegek ellen, és olyan jelszavakat skandálnak szabadon az utcán, mint "Gázkamrába a buzikkal!".

Ryszard Grobelny, Poznan polgármestere betiltotta az Egyenlőségi parádé néven ismert, lengyel feminista és meleg szervezetek által november 20-ára szervezett rendezvényt - tájékoztatott az Amnesty International. Az Egyenlőségi parádé célja az lett volna, hogy fórumot biztosítson a toleranciáról, a nemi diszkriminációról és a szexuális kisebbségek jogainak tiszteletben tartásáról folytatandó vitának.

A polgármester biztonsági okokra, illetve a poznani lakosok "fenyegetettségére" hivatkozva tiltotta be a demonstrációt. Később azonban kiderült, hogy ezekről a kérdésekről előzetesen már megállapodtak a szervezőkkel. Az Amnesty International éppen ezért attól tart, hogy a demonstrációt a korábbi esetekhez hasonlóan nem biztonsági okokból, hanem a lengyel melegekkel szembeni intolerancia miatt tiltották be.

Annak ellenére, hogy betiltották a parádét, november 20-án több százan gyűltek össze Poznanban. Az Amnesty International értesülései szerint a Mlodziez Wszechpolska nevű jobboldali ifjúsági csoport tagjai zaklatták és megfélemlítették a gyülekezőket, olyan jelszavakat skandáltak, mint "Gázkamrába a buzikkal!", "Azt tesszük veletek, amit Hitler a zsidókkal!" A rendőrség csak a tüntetés végén avatkozott be.

"Szexuálisan obszcén a melegek fevonulása" 

Az Amnesty International felhívta a figyelmet arra, hogy a poznani nem elszigetelt eset volt. Egy évvel ezelőtt szintén meg kellett szakítani az Egyenlőségi felvonulást, mert a rendőrség nem védte meg a tüntetőket a jobboldali csoportoktól. Varsóban pedig kétszer is betiltották a rendezvényt: 2004 júniusában és 2005 májusában. A lengyel főváros akkori polgármestere, Lech Kaczynski, ma Lengyelország elnöke. 

Kaczynski azzal indokolta a betiltást, hogy a rendezvény "szexuálisan obszcén", és "sértené a többség vallásos érzelmeit". A tiltás ellenére a melegek mégis tartottak egy spontán felvonulást a városban. Egy héttel később a polgármester engedélyt adott a Normálisok felvonulására, melyen a Nagylengyel Ifjúsági Mozgalom tüntetett Varsó utcáin, homofób jelszavakat kiáltozva. 2005 szeptemberében a varsói bíróság úgy döntött, hogy a polgármester törvényellenesen tiltotta be az egyenlőségi parádét.

Nyíltan homofób lengyel politikusok

Ráadásul más lengyel politikusok is tettek nyíltan homofób kijelentéseket, mint például, "ha egy homokos homoszexualitásával meg akar fertőzni másokat, az államnak be kell avatkoznia", vagy "nem tanúsítunk türelmet a homoszexuálisok és más deviánsok irányában". Ezek után az Amnesty International szerint  különösen aggasztó, hogy Lengyelországban megszüntették a Férfiak és nők egyenlőségéért felelős kormányhivatalt, melynek hatásköre kiterjedt a szexuális kisebbségekkel való egyenlő bánásmód támogatása is. Ezzel Lengyelország lett az egyetlen olyan EU-tagország, ahol az egyenlő jogoknak nincs biztosa. 

2004-ben, mikor a hivatal létrejött, az ENSZ emberi jogi bizottsága üdvözölte a kormánymegbízott kinevezését. A bizottság ugyanis már akkor tartott tőle, hogy Lengyelország még nem ismerte el teljes mértékben a szexuális kisebbségek egyenlő jogait, nem vizsgálta és büntette kellőképpen a szexuális orientáció miatti diszkriminációt. A bizottság további javaslata volt, hogy a bíróságok és a rendőrség tagjai részesüljenek a kisebbségi jogok terén továbbképzésben, és határozottan felszólított arra, hogy a lengyel törvények tiltsák meg az ilyen típusú megkülönböztetést is.

Az Amnesty International újra és újra felhívja arra a figyelmet, hogy a nemzetközi jog tilt minden megkülönböztetést. A Polgári és politikai jogok nemzetközi egyezménye, illetve az Emberi jogok és alapvető szabadságjogok védelmének európai alapokmánya kötelezi az aláíró országokat, hogy szexuális orientációra való tekintet nélkül minden polgáruknak biztosítsák az emberi jogokat. Lengyelország aláírta mindkét egyezményt, ezek ránézve is kötelezőek.