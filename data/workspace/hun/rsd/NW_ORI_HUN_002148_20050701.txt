Lecsapnak a biztonsági öv nélkül utazókra

A rendőrség év végéig tartó országos kampányt kezd a balesetek megelőzése érdekében. Július 10-től fokozottan ellenőrzik többek között a mobilozó sofőröket, a biztonsági gyerekülés és a biztonsági öv haszálatát. Egy elmulasztott övbekapcsolás akár harmincezer forintba is kerülhet. Az Országos Balesetmegelőzési Bizottság szerint, ha valamennyi autóban utazó bekötné magát itthon is, minimum 100-250 ember életét meg lehetne menteni évente.

A balesetek számának csökkentése érdekében a rendőrség év végéig tartó országos kampányt kezd július 10-től. A nyári időszakban nagyobb arányban kell számítani rendőri ellenőrzésre. A rendőrök fokozottan figyelnek a menet közbeni mobilozásra, a biztonsági gyerekülés használatára és az ittas vezetők kiszűrésére. A legnagyobb súlyt azonban a biztonsági öv használatának ellenőrzésére helyezik. Egy elmulasztott bekapcsolás akár harmincezer forintba is kerülhet.

A szigorítást azzal indokolják, hogy Magyarországon 2000 óta folyamatosan romlik a közlekedésbiztonság. Nőtt a balesetek és a sérültek és csak kismértékben csökkent a balesetekben elhunytak száma. Míg 2000 előtt évről évre javultak a statisztikák, az utóbbi években ez megváltozott. Az Országos Balesetmegelőzési Bizottság készített egy új baleset-megelőzési koncepciót, melyben a javulást az úgynevezett passzív biztonsági eszközöktől várják. Ezek az eszközök - a párnázott műszerfal, a légzsák, a fejtámasz, a biztonsági gyerekülés és elsősorban a biztonsági öv - enyhíthetik az elkerülhetetlen balesetek kimenetelét, és csökkenthetik a súlyos és halálos balesetek számát. A bizottság szerint az autó szerkezete adott, azt nem befolyásolhatjuk, de a passzív biztonsági eszközök használata csak az embereken múlik.

Évente 100-250 ember életét meg lehetne menteni

Annak ellenére, hogy itthon biztonsági öv használata az autó minden ülésén kötelező 2001 óta, felmérések szerint az emberek mindössze 45-46 százaléka köti be magát. Ezzel szemben Németországban vagy Ausztriában több mint 90 százalékuk, Nagy-Britanniában és a skandináv országokban pedig még ennél is többen, azaz majdnem mindenki használja az övet. Az Országos Balesetmegelőzési Bizottság szerint, ha valamennyi autóban utazó bekötné magát itthon is, minimum 100-250 ember életét meg lehetne menteni évente.  A magyar autósok sokszor hangoztatják, hogy lakott területen belül felesleges az öv. Szerintük a gyakori ki- és beszállásnál, a kisebb sebességnél, csak zavaró az öv. A rendőrök másképp látják, tapasztalataik szerint már kis sebességnél is komoly sérüléseket lehet szerezni. Mindig felmerül az is, hogy ha van légzsák a kocsiban, akkor nem kell használni a biztonsági övet. A biztonsági öv és a légzsák azonban csak együtt nyújt védelmet. A légzsák hangsebességgel robban elő. Ha a biztonsági öv nélkül utazó teste előrelendül, az ütközés miatt aktiválódó légzsák még sérülést is okozhat.