Betekinthet a Manchester könyvelésébe Glazer

Betekinthet a Manchester United (MU) könyvelésébe a klub többségi tulajdonára törő Malcolm Glazer. Az amerikai sportmágnás Glazer februárban tett ajánlatot a klub részvényeinek többségi tulajdonára. A MU egyelőre nem erősítette meg a Glazer által bejelentett hírt. A Manchester United szurkolói kisbefektetőkként szintén jelentős részt birtokolnak a MU részvények közül, és hevesen ellenzik, hogy a futballklub többségi tulajdona amerikai kézbe kerüljön. A csatározásba politikusok is bekapcsolódtak.

Betekinthet a Manchester United brit futballklub könyvelésébe Malcolm Glazer amerikai sportbefektető. Glazer bejelentését a klub egyelőre nem erősítette meg. Lehetséges, hogy a Manchester előbb összehívja a klub igazgatótanácsát, és csak az után erősíti meg a hírt - írja a Financial Times.

Glazer - akinek tulajdonában van többek közt a Tampa Bay Buccaneers amerikai futballklub - februárban tett ajánlatot a Manchester United többségi tulajdonára. A klub könyvelésének átvizsgálása jelentős lökést adhat Glazernek abban, hogy megszerezze a klubot.

A MU szurkolói ellenzik, hogy a futballklub amerikai kézbe kerüljön. A főleg kisbefektető szurkolókat tömörítő Shareholders United két napja tüntetést rendezett a klub futballstadionja, az Old Trafford előtt. A város másik klubja, a Manchester City már fölvette a kapcsolatot a MU szurkolóival, és arra kérte őket, hogy a két klub soron következő összecsapását ne használják fel tiltakozásra.

Glazer és családja a MU-részvények 28,1 százalékát birtokolja. A MU legnagyobb részvényese az ír JP MacManus és John Magnier közösen birtokolja a klub értékpapírjainak 29 százalékát. MacManus és Magnier az ír lóversenyzés legnagyobb befektetője is.

A klub igazgatótanácsának elvileg kötelessége a legkedvezőbb ajánlatokról tájékoztatni a részvényeseket, nem valószínű azonban, hogy ez Glazer malmára hajtaná a vizet. A klub kisrészvényesei ugyanis elsősorban érzelmi alapon vásároltak részesedést a Manchesterből, ezért nem hajlandók megválni a részvényeiktől.

Nem csak a szurkolók ellenzik azt, hogy a MU amerikai kézbe kerüljön. Öt parlamenti képviselő törvénymódosítási kérelemmel fordult a MU védelmében az ipari és kereskedelmi miniszterhez. Az Old Trafford stadion Tony Lloyd képviselői körzetébe esik. Lloyd kijelentette, hogy egészen Tony Blair brit miniszterelnökig hajlandó elmenni, hogy megakadályozza a MU többségi tulajdonának eladását Glazernek.

A képviselők szerint a klub eladásának célja, hogy "magánvállalattá változtassa a klubot, ez pedig élesen szemben áll a szurkolók és a futball érdekeivel" A minisztérium azonban elutasította a képviselők beadványát, arra hivatkozva, hogy nem látnak okot a vállalati törvény módosítására pusztán a futballklubok miatt.