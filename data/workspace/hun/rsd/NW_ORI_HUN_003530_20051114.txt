Lassabb autópályákkal lennének zöldebbek a britek

Többek között a drasztikus sebességkorlátozástól várja egy brit kormányjelentés, hogy sikerül teljesíteni a széndioxid-kibocsátási értékek 2000 és 2010 között vállalt jelentős csökkentését. A titkos, de a Guardian által nyilvánosságra hozott jelentés szerint az eddigi kormányzati intézkedések nem hozták meg a megfelelő hatást, ezért most feleannyi idő alatt 75 százalékkal nagyobb csökkentést kell elérni, hogy tartani tudják magukat a vállalt értékekhez.

Több tucat, köztük több szigorú környezetvédelmi intézkedést tervez a brit kormány, hogy képes legyen teljesíteni a klímaváltozásért felelősnek tekintett széndioxid kibocsátásának 2010-ig vállalt, 20 százalékos csökkentését - írja a Guardian. A 2000-ben vállalt gázkibocsátás-csökkentésnek eddig nem sok eredménye volt. A kormány ezért 2004-ben a helyzet felülvizsgálatát rendelte el. Az ügyben egy titkos jelentés készült, amelyből kiderül, hogy a 2000-ben felvállalt célokat megközelítőleg sem sikerült teljesíteni, ezért 75 százalékkal nagyobb csökkentést kell elérni feleannyi idő alatt.

A brit lap által megszerzett titkos kormánydokumentumban 58 javaslat szerepel, amelyekkel további 11-14 millió tonnányival kevesebb gázt lehetne kibocsátani évente. Ennyire volna szükség ugyanis ahhoz, hogy a britek teljesítsék a 2010-re vállalt értékeket. Ezt az értéket egyszerűen csak kormányzati "szén-résnek" hívja a jelentés.

A javaslatok között szerepel például az, hogy kötelezővé tennék megújuló bio-üzemanyagok keverését a hagyományos benzinhez - amelyet a múlt héten be is jelentettek. Hatékonyabb intézkedés lehet az ipari légszennyezési maximum megállapítása az uniós széndioxid-kvótával való kereskedelemmel összekötve, illetve a vízparti szélerőművek, valamint a kombinált hő- és elektromos erőművek szélesebb körű elterjedését lehetővé tévő intézkedések meghozatala. Energiatakarékossági szempontból szigorúbbá tennék az építési előírásokat, és a nyugdíjasoknak telente nyújtott fűtőanyag-segély kiutalását is összekapcsolnák az energiatakarékossággal.

A jelentés ezek mellett több, várhatóan komoly társadalmi vitát gerjesztő "politikailag kockázatos" intézkedés meghozásának szükségességét is felveti. Ilyen például az úthasználati díj vagy a nyári időszámítás megváltoztatása (amikor tavasszal nem egy, hanem két órával állítanák előre az órákat). Szóba kerül még a városok közötti gyorsvasút-hálózat fejlesztése is.

A legtöbb vitát várhatóan az a javaslat váltja majd, ki, amely szerint 70 mérföld per órás (112 km/h) sebességhatárt vezetnének be az autópályákon. Ettől azt várják, hogy éves szinten 890 ezer tonnával kevesebb széndioxid kerüljön a levegőbe. Ez a Guardian szerint jóval nagyobb érték, mint a bioüzemanyagokkal kapcsolatos és több más hasonló intézkedések által elérhető csökkentés összesen.

A bizalmas dokumentum szerint ugyanakkor, még ha a legmesszebbre mutató javaslatokat vezetik is be, akkor is csak épphogy teljesítik a 2010-re a vállalt értékeket, és további intézkedésekre lesz szükség - írja a brit lap.