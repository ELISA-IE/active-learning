Európa pesszimistái a magyarok

Az EU-tagok állampolgárai közül a magyarok látják legborúsabban az életüket, és a jövőt illetően sem bizakodóak - derül ki az Eurobarometer legfrissebb felméréséből. Az ország gazdasági helyzetének megítélése Magyarországon, Lengyelországban és Portugáliában a legrosszabb. A magyarok mindössze harmada elégedett életével, amivel a legpesszimistábbnak számítunk az EU-ban.

A magyarok látják a legborúsabban saját életüket és anyagi jólétüket - derül ki az Eurobarometer legfrissebb felméréséből. A kutatók arról készítettek felmérést, hogy az Unióban élők hogyan látják saját életüket jelenleg és a közeljövőben, valamint milyennek találják saját országuk és az Unió gazdasági helyzetét. 

A legtöbb európai a munkanélküliséget tartja a legnagyobb problémának, sokan tartanak attól, hogy a jövőben elveszíthetik állásukat. Ebből a szempontból a lengyelek, a szlovákok és a portugálok a legkevésbé bizakodók. Öt tagállamban ugyanakkor pozitívnak látják az álláshelyzetet: Írországban, Dániában, Nagy-Britanniában, Luxemburgban és Cipruson. 

A személyes anyagi helyzetüket a luxemburgiak, a finnek és a hollandok tartják kedvezőnek. Anyagi nehézségekről számolt be ugyanakkor a magyarok 69 százaléka, a portugálok és a szlovákok 67 százaléka.

Az általános életminőséget jónak tartók aránya összesítve az unióban 73 százalék. Ennek a listának Magyarország a legalján szerepel, a magyaroknak ugyanis mindössze 36 százaléka gondolja úgy, hogy jól él. A magyarhoz hasonló a helyzet Portugáliában. A lista alsó régiójában szerepelnek még a lettek, a szlovákok és a lengyelek is. 