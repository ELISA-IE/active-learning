Drágulnak a természetbeni juttatások

Szeptember elsejétől számos, a vállalkozásoknak többletkiadást jelentő változás lép életbe. 17 százalékkal drágulnak a szeptember elseje után juttatott adóköteles természetbeni juttatások. Ennek oka, hogy nem a juttatás összegére, hanem annak 44 százalékos személyi jövedelemadóval növelt értéke után kell a 29 százalékos társadalombiztosítási járulékot megfizetni - számol be a Világgazdaság szerdai száma. 

Amíg az augusztus 31-ig nyújtott 100 forint adóköteles természetbeni juttatás után 76 forint közterhet kellett fizetni, az emelés hatására szeptember elsejétől már 88,8 forint lesz a fizetendő közteher. Ez az övön aluli ütésnek nevezett intézkedés 17 százalékkal növeli meg ezen juttatások közterheit szeptembertől.

Többet kell fizetni a részvényopciós program keretében szerzett jövedelem után is. Ezen kívül változnak az alkalmazottak bejelentésére vonatkozó szabályok is. Szigorítást jelent, hogy ezentúl be kell jelenteni az adóhatóságnak a nettó 10 millió forintot meghaladó értékű, építési engedélyhez kötött építkezéseket. 

Jó hír viszont, hogy átlagosan 4,5 százalékkal emelkedik azoknak a közalkalmazottaknak a bére, akik a bértábla szerint kapják a fizetésüket.

Újdonság, hogy a részvénytársaságok elektronikus úton is benyújthatják cég- és vállalkozásbejegyzési kérelmeiket. A kft.-k csak meghatározott változásbejegyzési ügyeikben élhetnek ezzel a lehetőséggel. Az MFB már csak a Sikeres Magyarországért hitelprogramokra fogad el kérelmeket. 

A Pénzügyminisztérium az idén 1,5 milliárd, jövőre pedig 7-8 milliárd forint bevételnövekedéssel számol a járulékalap emelkedése miatt. A tárca szakértői az intézkedés bevezetését azzal magyarázták, hogy ezen adóköteles juttatásokban - külföldi luxusutak, a gyermek tanításának magas költségei - főleg a jól fizetett menedzserek részesülnek. Ha viszont a cég ezeket biztosítja, akkor indokoltnak tartják, hogy ezek után is magasabb legyen a közteher. 

Ugyanakkor nyilvánvaló, hogy nem csupán ezen juttatások után kell a magasabb közterhet megfizetni, mivel az adóköteles természetbeni juttatások köre ennél jóval szélesebb. Ide tartozik többek között az adóköteles reprezentáció és üzleti ajándék, az autópálya-matrica, vagy az adóköteles biztosítás is. 

Az évközi járulékemelés vélhetőleg nehéz helyzetbe hozza a cégeket, mivel azt - legálisan - nem lehet kivédeni. Ezen juttatásokat ugyanis többnyire év elejétől év végéig, valamilyen belső szabályzatban vagy kollektív szerződésben rögzítetten kapják a munkavállalók - írja a Világgazdaság szerdán. 