Az angolok vehetik meg a Budapest Airportot

A várakozásoknak megfelelően a brit BAA International Ltd veheti meg 464,532 milliárd forintos ajánlatával a Budapest Airportot. Az ár jóval meghaladja az előzetes várakozásokat, és az eddigi legnagyobb egyszeri bevételt jelenti.

A második helyen a német Hochtief Airport GmbH, a Hochtief AirPort Capital és a kanadai Caisse de dépot et placement du Québec összetételű konzorcium végzett, míg a harmadik a német Fraport AG Frankfurt Airport Worldwide és a Deutsche Bank AG brit leányvállalata, a HAH Limited alkotta konzorcium lett. Ennek értelmében pénteken az ÁPV Rt. a brit konzorciummal kezdi meg a tárgyalásokat a szerződés véglegesítése érdekében.

"Az ajánlattevők borítékjait szerdán 20:19 perckor bontották ki, 20:45 re adták össze a pontszámokat" - ismertette a döntéshozatal körülményeit Mészáros Tamás, az ÁPV Rt elnöke. Mészáros elmondta: csütörtökön még nem győztest hirdettek, csak ismertették a három pályázó rangsorát, ajánlataik alapján. Következő lépésként elkezdik tárgyalásaikat a BAA-val. Az ÁPV Rt. a privatizáció lezárulása után nyújt majd részletes tájékoztatást az ügyletről.

"Nem visznek el semmit, azok közül, amiért fizetni fognak" - utalt a BA eladást övező politikai vitákra a pénzügyminiszter - "Ha kell, piros-fehér-zöldre festhetjük" - próbálta eloszlatni az eladást ellenzők kételyeit Veres János. A miniszter elmondta: megpróbálják még az év vége előtt lezárni a pénzügyi tranzakciót is. Arra a kérdésre, hogy a pénzt pontosan mire fordítják majd, a pénzügyminiszter egyelőre nem kívánt válaszolni.

Valamennyi induló 100 millárd forintos nagyságrendű fejlesztéseket vállalt pályázatában. A bejelentéssel együtt azt is közölték, hogy a júniusi vagyonértékelés alapján a valós piaci értéket 150 milliárd forintban határozták meg a teljes 100 százalékra, míg a most eladott 75 százalék mínusz egy részvény értéke 110 milliárd forintot tesz ki.

A BAA közleményben erősítette meg, hogy kötelező érvényű ajánlatot tett a Budapest Airport 75 százalék, mínusz egy részvényére. A hír hatására a Standard & Poor's leminősítést valószínűsítő negatív figyelőlistára vette csütörtökön a brit repülőtér-üzemeltető cégadósi besorolását. A S & P szerint a Budapest Airport hitelből történő megvásárlása rontani fogja a brit cég adóskockázati profilját. 

A negatív figyelőlista a BAA "A plusz" általános hosszú távú cégadósi besorolását, az előresorolt, nem fedezett kint lévő adósság "A", illetve "A plusz" osztályzatait, valamint az "A-1 plusz" rövid távú adósosztályzatot érinti. - közölte a Standard & Poor's. A hitelminősítő közölte, hogy ha a tranzakció végbemegy, az várhatóan a BAA besorolásainak egy osztattal történő visszaminősítését fogja eredményezni.

 

Nehéz privatizáció

 

Rögös út vezetett addig, amíg az ÁPV Rt. megtalálta az ideális vevőjelöltet: idén csak második nekifutásra sikerült győztest hirdetni a tenderen. Az ÁPV Rt. 2005. június 6-án tette közzé pályázati felhívását Ferihegy üzemeltetési jogának, valamint részvényei háromnegyede, mínusz egy szavazat értékesítésére. Az előválogatás plusz kétfordulós pályázatra összesen 11 pályázó jelentkezett.

 

Az előminősítő után, augusztus kilencedikén kellett beadni a pályázatokat, amelyekben elsősorban a szakmaiságot, másodsorban az árat értékelték. Összesen kilenc pályázat érkezett be az első fordulóra. Versenybe szállt Ferihegyért a brit BAA, az Abertis Group konzorciuma, a dán Copenhagen Airports A/S, a Csányi Sándor és Demján Sándor nevével fémjelzett Mol-OTP-Trigránit "nemzeti" konzorcium, a spanyol Ferrovial konzorcium, a frankfurti repteret üzemeltető Fraport, a német Hochtief, az ausztrál Macquarie, illetve az isztambuli repteret üzemeltető török  TAV. 

Az ÁPV Rt. augusztus 25-én döntött a második fordulóba jutókról. A borítéknyitás után öten maradtak versenyben: a BAA, a Copenhagen, a Hochtief, a Fraport és a Macquarie. A legmagasabb összeg jóval felülmúlta a várakozásokat: a Hochtief állítólag 390 milliárdot ajánlott Ferihegyért. Veres János pénzügyminiszter kijelentette: rekordbevételt vár a privatizációtól. A továbbjutóknak elvileg november másodikán kellett volna leadniuk kötelező érvényű ajánlatukat a BA Rt.-re.

Időközben azonban elkezdtek mozgolódni a Budapest Airport Rt. dolgozói. A BA Rt. üzemi tanácsa augusztus 1-jén kérelmet nyújtott be a Fővárosi Munkaügyi Bírósághoz, amelyben "kéri a privatizációs és a pályázati kiírásra vonatkozó döntések érvénytelenítését". A dolgozók arra hivatkoztak, hogy a tulajdonos ÁPV Rt. a tender kiírása előtt nem egyeztetett velük. A Fővárosi Munkaügyi Bíróság augusztus 29-én helyt adott a dolgozók követelésének, és érvénytelenné nyilvánította a Ferihegy-tendert.Az ÁPV Rt. szeptember 7-én megfellebbezte a bíróság határozatát, ugyanakkor Vági Márton, a privatizációs szerv vezérigazgatója kijelentette: az ÁPV Rt. érvényesnek tekinti saját eljárását, és az eredeti ütemterv szerint folytatja a Budapest Airport eladását. A Fővárosi Bíróság szeptember 30-án azonban a dolgozóknak igazat adó munkaügyi bírósági döntést hagyta jóvá, a privatizációs pályázatot pedig érvénytelennek nyilvánították.

A megtorpedózott tender helyett az ÁPV Rt. villámgyorsan új pályázati kiírást dolgozott ki, közben tárgyalások folytak a második fordulóba került öt pályázóval. A dolgozók október ötödikén kapták meg egyeztetésre az új pályázati kiírást. Eközben Szalay-Berzeviczy Attila BÉT-elnök levélben fordult Gyurcsány Ferenc miniszterelnökhöz, hogy fújja le a privatizációt, és helyette a tőzsdén értékesítse a BA Rt. részvényeit - ez egyébként egybevágott a dolgozók követelésével is.

A megbukott tendert október 21-én vonta vissza az ÁPV Rt., és helyette új, meghívásos pályázatot írt ki. Ferihegy üzemeltetésére a BAA-t, a Copenhagent, a Fraportot, a Hochtiefet és a Macquarie-t hívták meg. Október 24-én a brit sajtóban megjelent értesülésekből kiderült: a BAA akár kétmilliárd eurót, azaz ötszázmilliárd forintot sem sajnálna Ferihegyért. Erre válaszul másnap, a Koppenhágában amúgy is tulajdonos Macquarie bejelentette: megvásárolná a dán reptér többségi tulajdonát. Az üzletre való tekintettel először a dán, majd az ausztrál fél is kiszállt a versenyből. Az egyfordulós pályázatot végül október 28-án írta ki az ÁPV Rt. A három kötelező érvényű ajánlat november 14-én érkezett meg a privatizációs hatósághoz.

Barsi Szabó Gergely