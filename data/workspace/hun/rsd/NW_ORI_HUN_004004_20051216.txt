Halasztanák az időkerék megfordítását

A Kincstári Vagyonigazgatóság január 2-án fordítaná meg az időkereket, december 31-e éjfél helyett - írja a Népszabadság. A lap szerint a vagyonkezelőnek nincs pénze az átfordítás programjának lebonyolításához.

December 31-e helyett, csak január 2-ára tervezi a Felvonulási téren álló időkerék megfordítását a kezelő Kincstári Vagyonigazgatóság (KVI) - írja a Népszabadság. Herner János ötletgazda megdöbbent a KVI ötletén. Mint a Khronosz Alapítvány elnöke a lapnak elmondta, ezzel a furfangos ötlettel "kihúzzák a műtárgy alól a jelentését". Sugár László, a KVI igazgatóhelyettese szerint ugyanakkor még nincs végleges döntés az átfordítás időpontjáról. 

A lap szerint a vagyonkezelőnek nincs pénze a szilveszter éjszakai program lebonyolítására. Az ehhez szükséges néhány millió forintot szponzor bevonásával vagy a kormány segítségével kell előteremteni. Horn Gábor, a Miniszterelnöki Hivatal koalíciós egyeztetésért felelős államtitkára szerint az Időkereket szilveszter éjfélkor kell és akkor is fogják megfordítani - írja a Népszabadság. 