Kevés mentő jut a sok fals riasztásra

Egy mentős diszpécsert gyanúsítanak azzal, hogy az ő hibájából nem ment ki a rohamkocsi egy beteg férfihez, aki ezután meghalt. A mentősök szerint elképzelhető, hogy ebben az esetben a diszpécser hibázott, azonban úgy látják, hogy a mentőszolgálat így is komoly gondban van: kevesebb az autó, mint a riasztás, ráadásul Budapesten az esetek 60 százalékában teljesen fölöslegesen vonulnak ki a helyszínre - írja a Népszabadság.

Mentős diszpécsert vonnak felelősségre egy 37 éves vasi férfi halála miatt, akihez a bejelentés ellenére nem ment ki a mentő. A diszpécser állítólag azért nem küldte ki a rohamkocsit, mert nem értette a bejelentés szövegét. A diszpécsert halált okozó gondatlansággal gyanúsítják - írja a Népszabadság.

A mentősök szerint azonban az eset egyedi, általában ennek épp az ellenkezője a jellemző. A diszpécserek igyekszenek mindenhová autót küldeni, mert a törvény szerint mindenkinek jár a mentés, aki kéri. Ha azonban minden kérést kielégítenének, akkor egy-két óra alatt elfogynának az autók - állítja a lap.

A fővárosban például 2500-3000 riasztás van naponta, amiből csak 4-500 alkalommal küldenek autót, de az esetek közel kétharmadában még így is - írja a Népszabadság - fölöslegesen vonul ki a mentő a helyszínre. A mentősök szerint hiába lenne a lakosság és a mentők érdeke is az ennél hatékonyabb, kiterjedtebb lefedettség, ennek nem adottak a feltételei.

Jelenleg a mentősök, hivatalos irányelv nélkül, egy saját maguk által készített kérdéssorral szűrik ki, hogy kinek jár rohamkocsi és kinek nem - írja a lap.