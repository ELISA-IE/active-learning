Bilincsben viszik el New Orleansból a maradni akarókat

Megkezdődött a hurrikán sújtotta New Orleans erőszakos kiürítése. A rendőrség szerint a lehető legfinomabb módszerekkel bírják távozásra a makacsul maradni akarókat a fertőzések fenyegette, elárasztott településről. Az USA szenátusa további 51,8 milliárd dollárt ítélt meg a mentőakciók finanszírozására. Bush elnök szeptember 16-át a Katrina áldozatainak emléknapjává nyilvánította.

A katonákkal megerősített rendőri egységek megkezdték New Orleans erőszakos kiürítését. Becslések szerint körülbelül 10 ezer ember nem volt hajlandó eddig önként elhagyni a víz lepte várost, annak ellenére, hogy a polgármester kötelezővé tette a távozást. 

Az erőszakos kitelepítés elrendelésének hírére sokan mégis maguktól elindultak, de sokan vannak, akiket megbilincselve hurcolnak a kitelepítő központokhoz. A városi rendőrfőnök szerint munkatársai igyekeznek finoman bánni a minden áron maradni akarókkal. "Nem leszünk durvák. A lehető legkevesebb erőt fogjuk alkalmazni" - mondta. 

Az erőszakos kitelepítést egészségügyi okokból rendelték el, mivel a várost elöntő víz számos szennyező- és vegyi anyagot mosott ki, és megjelent a vérhas is. Már eddig is sokan vesztették életüket elfertőződött sebek miatt, és egyre nagyobb a veszélye, hogy különböző fertőző betegségek ütik fel a fejüket. 

A hivatalos adatok szerint eddig összesen 334 holttestet számoltak össze a Katrina hurrikán sújtotta térségben. Mississippi államban 201, Louisianában 118, Floridában 11, Alabamában és Georgiában 2-2 halálos áldozata van eddig a viharnak. A New Orleans-i polgármester szerint a városban elérheti a 10 ezret is az áldozatok száma, a BBC News tudósítása szerint 25 ezer darab hullazsákot küldtek oda a hatóságok. 

New Orleans 60 százaléka továbbra is vízben áll. A hadsereg műszaki alakulatai 17 ideiglenes és a város 148 állandó vízszivattyúja közül 37 működővel pumpálják ki a vizet. A visszahúzódó víz alól holttestek, szenny, üzemanyag, rozsdásodó autók kerülnek elő. Egyre több házba juthatnak be a kutató-mentő alakulatok, akik továbbra is elsősorban a túlélőket keresik. Sok helyen még mindig háborítatlanul lebegnek a vízben a halottak. 

Csütörtökön az USA kongresszusa a segélyakcióra a múlt héten megítélt 10 milliárd dollárt további 51,8 milliárd dollárral emelte. Az újabb pénzeket főleg a kutató-mentő csapatok munkájának fedezésére, ivóvízre és orvosi ellátásra fordítják. George Bush elnök közölte, minden, a Katrina által érintett család 2 ezer dolláros segélyt kap. Az elnök emellett szeptember 16-át a vihar áldozatainak emléknapjává nyilvánította.

Hiába azonban a segélyek, az elnök népszerűségének sokat ártott, hogy az szövetségi államgépezet csak lassan reagált a pusztításra. Egy friss közvélemény-kutatás szerint az amerikaiak kétharmada úgy véli, hogy Bush többet tehetett volna a leginkább a szegény fekete lakosságot sújtó Katrina következményeinek enyhítéséért. A megkérdezettek 66 százaléka úgy vélte, ha az áldozatok többsége fehér lett volna, sokkal gyorsabban reagált volna a szövetségi kormány. 

Eközben Colin Powell, a Bush-kabinet volt külügyminisztere is kritikus megjegyzéseket tett a mentési munkálatokkal kapcsolatban. Mint egy pénteken adásba kerülő tévéinterjúban közölte, nem érti, miért nem tettek komolyabb előkészületeket a vihar érkezte előtt.