A BM csak a túl hangos durrogtatást tiltaná be

A legutóbbi szilveszterkor tapasztalt őrületes petárdázások miatt szigorítják a petárdázásról szóló rendeletet. A belügyi tárca javaslata alapján csak a túl hangos pirotechnikai eszközöket tiltanák be. Az eddig szabályozás szerint szilveszter éjszakáján szabadon lehetett petárdázni. 

A Belügyminisztérium javasolni fogja, hogy azokat a petárdákat tiltsák be, amelyek túl hangosak és csak hanghatás elérését célozzák. Az egyéb pirotechnikai eszközök esetében pedig valamilyen maximális értéket határoznak majd meg, hogy mekkora az a hangerősség, amely még elviselhető. Franciaországban például a 161 decibeles értéket tartják a szakemberek túl hangosnak. 

A javaslat várhatóan a pirotechnikai eszközökkel elkövetett szabálysértések bírságát is megemeli, mivel a jelenlegi maximum 50 ezer forintnak nincs elég visszatartó hatása.

A rendelet módosítására vonatkozó javaslatot egy hónapon belül terjesztik a kormány elé. 

Lamperth Mónika belügyminiszter a mostani szilveszter után jelentette be, hogy szigorítani szeretné a petárdázásról szóló - 2003-ban enyhített - kormányrendeletet. Szerinte a legutóbbi két szilveszter tapasztalatai azt mutatják, hogy sokan nem tartották be az előírásokat, elszaporodtak a súlyos petárdabalesetek, tűzesetek. 

A jelenleg hatályos szabályok szerint december 28-a és 31-e között lehet petárdát árusítani, illetve vásárolni, használatuk pedig csak szilveszter éjszakáján legális.