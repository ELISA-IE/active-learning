Radikális kiadáscsökkentést vár a jegybank

A GDP négy százalékának megfelelő költségvetési lefaragás szükséges a 2008-ra kitűzött, 2,8 százalékos GDP-arányos államháztartási hiány eléréséhez egy jegybanki tanulmány szerint - írja a Világgazdaság. 

A jegybanki szakértők szerint elsősorban a jóléti-szociális kiadásokat és az államapparátus költségeit kell csökkenteni. 

Az MNB tanulmányáról folytatott vitán Bokros Lajos volt pénzügyminiszter elmondta: hazánk hitelességi szempontból nem engedheti meg még egyszer, hogy elhalassza az euró bevezetését. A CEU jelenlegi tanára szerint akkor lenne áttekinthető az államháztartás gazdálkodása, ha többek között az állami cégek vesztesége is beleszámítana a deficitbe - tudósít a Világgazdaság.