A Fejlesztési Terv keretének 80 százalékát már odaítélték

A 2004 és 2006 között, az első Nemzeti Fejlesztési Terv keretében elérhető 677 milliárd forintos fejlesztési forrásnak mintegy 80 százalékát már odaítélték a több mint 11 200 pályázónak.

A Nemzeti Fejlesztési Terv (NFT) operatív programjainak pályázatain 2004 és 2006 között elérhető, összesen mintegy 677 milliárd forint fejlesztési forrás 80 százaléka már gazdára talált október közepéig - derült ki a Nemzeti Fejlesztési Hivatal (NFH) honlapján közzétett adatokból. 

A több mint 11 200 nyertes projektnek mintegy 538 milliárd forintot ítéltek oda az operatív programok irányító hatóságai. A nyertesek közül 8000 pályázóval már megkötötték a támogatási szerződést. Az NFH adatai szerint mintegy 3100 projektgazdának október közepéig összesen mintegy 78 milliárd forint támogatást fizettek ki. 

Kiss Péter, a Miniszterelnöki Hivatal vezetője még szeptemberben úgy nyilatkozott, hogy az NFT kereteinek felhasználásáában a visegrádi országok közül Magyarország áll a legjobban, akkor a szerződésekkel lekötött összeg, a 2006 végéig rendelkezésre álló támogatási források 58 százalékát érte el. 

Kiss Péter jelezte: a 2007-ben induló második fejlesztési terv az első "tízszeres nagyságrendjét fogja jelenteni fejlesztésben Magyarország számára". 

Ha a Széchenyi terv egy, akkor a nemzeti fejlesztési terv első szakasza tíz, a következő szakasz pedig, 2007-től kezdődően száz - érzékeltette a nagyságrendi különbségeket a miniszter, utalva arra, hogy mindez összegszerűen kifejezve 150 milliárd, 1350 milliárd, illetve 12-15 ezer milliárd forint rendelkezésre állását jelenti a fenti programokban.