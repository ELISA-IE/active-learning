Ezreket fenyeget a kilakoltatás

Milliárdosra becsülik a budapestiek lakbértartozását, emiatt több ezer családot fenyeget a kilakoltatás, amely azonban évekig is elhúzódhat. Az érdekvédők szerint a többség annyira elszegényedett, hogy esélye sincs törlesztésre, a kerületek ugyanakkor ügyeskedőket sejtenek - írja a Népszabadság.

Véget ért a téli kilakoltatási moratórium, ezzel több ezer budapesti családot fenyegethet a kilakoltatás. Ők összességében milliárdos lakbértartozást halmoztak fel. Sokan semmilyen törlesztést nem képesek - néhányan nem is akarnak - vállalni. A Lakásbérlők és Lakók Egyesülete (Labe) szerint a bérlők teljesen kiszolgáltatottak, mert az önkormányzatok egyszerre tulajdonosok és ármegállapítók. Egyes kerületek drasztikusan emelik a lepusztult lakások árát. A tíz éve változatlan fővárosi rendelet alapján ugyanis a kerületek évente két és félszeresére emelhetik a lakbéreket - írja a Népszabadság.

A kerületek ugyanakkor a jogerős ítéletek ellenére elhúzódó kilakoltatásokra, az ebből eredő anyagi kárukra panaszkodnak. A főváros által működtetett Hálózat - Díjfizetőkért és Díjhátralékosokért Alapítvány elnöke, Győri Péter szerint is akadnak ügyeskedők, ám százból egy-kettő az ilyen. 