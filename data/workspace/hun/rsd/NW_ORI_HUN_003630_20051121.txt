A hagyományos családmodell veti vissza a születésszámot

Alacsonyabb a születésszám azokban az országokban, ahol a többség a hagyományos családmodellt tartja követendőnek - derül ki egy Népszabadság által ismertetett elemzésből. A tanulmány szerint a gyerekszám inkább függ attól, milyen a gyerek-intézményrendszer, mint attól mennyire vallásosak egy ország lakói.

Azokban az országokban a legalacsonyabb a születésszám, ahol a hagyományos családmodellt tartják követendőnek - írja a Népszabadság egy elemzés alapján, amely az OECD Observerben jelent meg. A nemek közötti egyenlőség, a termékenység és a gazdasági növekedés összefüggését vizsgáló tanulmány szerint ott gyakoribb a születés, ahol a lakosság túlnyomó része úgy véli, nem biológiai alapon kell kialakítani a családon belüli szereposztást, hogy kinek a feladata a gyereknevelés, a háztartás vagy a kenyérkereset. 

Az elemzés készítői - Roger Mörtvik és Roland Spant - szerint a többnyire mélyen vallásos Spanyol- és Olaszország mellett leginkább a volt szocialista országok ragaszkodnak a hagyományhoz, és itt a legalacsonyabb a gyerekszám is. 

A lapnak nyilatkozó Tóth Olga, az MTA Szociológiai Kutatóintézetének munkatársa szerint ennek oka, hogy kevéssé alakult át a tradicionális munkamegosztás. Ez azt jelenti, hogy kizárólag az asszony feladata a háztartás és a gyereknevelés - még akkor is, ha mellette dolgozik is -, és a férj akkor sem veszi ki a részét ezekből, ha munkanélküli. 

Az európai országok mindegyike csak hivatalosan vallja az egyenjogúság politikáját. A társadalmi beidegződöttségek azonban sok helyen ellentmondanak ennek. Ez azt eredményezi, hogy a hagyományos családi értékeikre oly büszke országokban - Lengyelország, Olaszország, Spanyolország - a nők halogatják a családalapítást, vagy le is mondanak a gyerekszülésről. A tanulmány írói és Tóth Olga is egyaránt úgy véli, a nagyobb gyerekszám sokkal inkább függ attól, milyen színvonalú egy adott ország gyermekintézmény-hálózata, mint hogy mennyire tartják magukat vallásosnak lakói. 

Az OECD Observerből kiderül, a fejlettebbnek tekinthető országok közül leginkább Lengyelországban és Magyarországon vélik úgy az emberek, hogy a férfi dolga a pénzkereset a nőé pedig a család (a megkérdezettek 68, illetve 56 százaléka). Itt 1,2 és 1,3 az egy nőre eső születések száma. Svédországban és Kanadában az emberek alig tíz százaléka ragaszkodik a hagyományos családi munkamegosztáshoz, itt az egy nőre eső születésszám 1,5 és 1,6 fölött van. A legmagasabb a születésszám az USA-ban (egy nőre 2,1), ahol az emberek alig valamivel több mint 20 százaléka hagyománykövető.