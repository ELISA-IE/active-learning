Reklámoldalakat indított az eBay

Egy sor specializált reklámoldalt indított az eBay internetes aukciósház. Az eBayre igen nagy nyomás nehezedik, hogy továbbra is hozza az utóbbi években produkált kimagasló profitnövekedést. A Kijiji névre hallgató új oldalakat Kanadában, Kínában, Franciaországban, Japánban és Németországban és Olaszországban indították el.

Specializált reklámoldalakat indított az eBay. A cég Kijiji néven indított oldalakat egyszerre Kanadában, Kínában, Németországban Japánban, Franciaországban és Olaszországban. A reklámoldalakon magánszemélyek - az eBay eddigi szokásainak megfelelően - ingyen hirdethetnek - írja a BBC News.

Az online aukciósházra igen nagy nyomás nehezedik, hogy ismét jelentős profitnövekedést produkáljon. Az utóbbi évek jelentős növekedése után - 2003-ban 44 százalékot nőtt a részvények ára - ugyanis 2004 őszén a cég részvényeinek ára jelentősen zuhant a tőzsdén.

Az eBay bejelentette, hogy az új oldalak beindítása nem lesz hatással az idei haszonra. A cég ugyanakkor már korábban is sikerrel invesztált reklámoldalakba: novemberben 290 millió dollárért megvette a holland Marktplaas.nl-t, februárban pedig 414 millió dollárt fizetett az amerikai Rent.com-ért. Az eBay a Kijiji elindítása után tovább terjeszkedik: néhány hónapon belül megvásárolják a német autóhirdető-óriást, a mobil.de-t.