A cigány baráttól is romolhat a közbiztonság

Tiltakozott a helyi fideszes országgyűlési képviselő a szentesi aljegyző által kiküldött közbiztonsági kérdőív miatt. Ebben ugyanis a város közbiztonsági helyzete mellett olyan kérdés is szerepelt, ami a lakosok romákhoz való viszonyát mérte. Az egyik kérdés például azt tudakolta, van-e a nyilatkozónak roma munkatársa. A kisebbségi önkormányzat elnöke előzetesen látta a kérdőívet, és nem tiltakozott ellene.

Márciusban ötoldalas közbiztonsági kérdőívet küldtek körbe a szentesi lakosoknak. A kérdőívet az aljegyző, Csányiné Bakró-N. Vera állította össze, elmondása szerint azzal a céllal, hogy ezeket kiértékelve elkészítsék a város közbiztonsági koncepcióját.

 

A kérdőívben többségében olyan típusú, közbiztonságra vonatkozó kérdések szerepelnek, mint: ön szerint milyen a városban a közbiztonság, van-e a környékén olyan hely, ahol félne éjjel végigmenni vagy: mi a véleménye a helyi rendőrökről.

 

Farkas Sándor, a város fideszes országgyűlési képviselője szerint ugyanakkor aggályos az a kérdés, miszerint milyen biztonsági intézkedést tettek önök, hogy a lakásuk biztonságát fokozzák. A lehetséges válaszok között szerepel például a riasztó, ajtólánc, ablakrács felszerelése, házőrző kutya vagy lőfegyver tartása. A politikus szerint aggályos az ilyen adatok kiadása, különösen azért, mert állítása szerint bár elvileg anonim módon lehet kitölteni a kérdőíveket, azokat az önkormányzat munkatársai gyűjtötték be, így azonosítható lett a válaszadó személye. Az aljegyző ugyanakkor azt mondta: a válaszokat egy urnába lehetett bedobni, csak aki ezt kérte, ahhoz mentek ki a borítékért, neveket viszont nem írtak rá.

 

Az ellenzéki politikus azt is kifogásolta, hogy a 33 kérdésből 3 a romákra vonatkozott. Az egyikben azt tudakolták, hogy a válaszadó el tudná-e fogadni, ha a gyermeke cigány fiatallal kötne házasságot, ha cigánycsalád költözne a szomszédba vagy gyermekeinek cigány származású barátai lennének. Egy másik kérdés úgy szólt: "Van-e cigány származású munkatársa?". "Egy közbiztonsági kérdőívben ezzel azt mondják, hogy a cigányok egyenlők a bűnözőkkel" - vélte Farkas. A kérdőívben ugyanakkor szerepelt egy kimondottan a romákat megszólító kérdés is, ami azt tudakolta: Ha ön cigány származású, érez-e hátrányos megkülönböztetést származása miatt a városban, a munkahelyén, az iskolában vagy bármelyik hivatalban? A fideszes politikus ezzel kapcsolatban csak annyit mondott, ő a magyarokra vonatkozó kérdést nézte. Hozzátette: fogadóóráján többen is panaszkodtak a kérdőív miatt, roma származású azonban nem volt köztük.

 

Az [origo] megkereste a kisebbségi önkormányzat elnökét, Fausz Zoltánt is, ő azonban minden indok nélkül közölte, hogy kedden nem hajlandó erről beszélni, csak csütörtökön. A szentesi aljegyző ugyanakkor azt mondta, hogy a kérdőívet kiküldés előtt megmutatta Fausznak, aki nem tiltakozott ellene, sőt, azóta sem jelzett senki semmilyen problémát a kérdésekkel kapcsolatban. Farkas Sándor sem az önkormányzatot kereste meg, hanem interpellációt nyújtott be a belügyminiszterhez, illetve az adatvédelmi biztoshoz fordult állásfoglalásért.