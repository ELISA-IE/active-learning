Beindult az APEH-kommandó

A gyors, rajtaütésszerű ellenőrzéseknek köszönhetően az elmúlt 3-4 hónapban sokmilliárdos adócsalásokat akadályoztak meg az APEH és a VPOP munkatársaiból nyáron felállított gyors reagálású "ellenőrzési brigádok".

Három adóellenőrből és egy pénzügyőrből nyár végén felállított ellenőrzési csapatok sokmilliárdos adócsalásokat akadályoztak meg. Az új típusú egységek számítógéppel, mobiltelefonnal, gépkocsival járják az országot, különleges jogosítványaik nincsenek, de az eszközeik hatásosak. Az adószakértők szerint már korábban szükség lett volna ilyen csapatokra, ám az eljárási szabályokat nekik is be kell tartani. 

A rajtaütésszerű ellenőrzéseknek köszönhetően az elmúlt 3-4 hónapban sokmilliárdos adócsalásokat akadályoztak meg az APEH és a VPOP munkatársaiból nyáron felállított gyors reagálású "ellenőrzési brigádok" - tudta meg a Világgazdaság Juhász Istvántól, az APEH ellenőrzési ügyekben illetékes elnökhelyettesétől. 

A három adóellenőrből és egy pénzügyőrből álló, úgynevezett Rapid csapatok az ellenőrzéseik hetven százalékában tudtak valamilyen - többnyire érdemi - megállapítást tenni. 

Az is előfordult, hogy további eljárást kezdeményeztek adóvizsgálatra, illetve nem volt ritka a rendőrségi feljelentés sem. Az általános forgalmi adót illetően derült fény leginkább adóelkerülésre, illetve ehhez általában a társasági adó is kapcsolódott. Gyakran bukkantak a revizorok be nem jelentett tevékenységet végzőkre is, és felfedeztek nem közvetlenül az adózáshoz kapcsolódó bűncselekményeket is, így például a szerzői jogdíjjal kapcsolatos szabályozás megsértését. 

Az adóellenőrzéseket végző gyors reagálású Rapid csapatok felállításáról még a nyár végén döntöttek az APEH-ben. A négyfős brigádok a revíziók során árueredet-vizsgálatot, áfaellenőrzést végeznek. Számítógéppel, mobiltelefonnal, gépkocsival járják az országot, s közvetlen öszszeköttetésben vannak a többi mozgó csapattal, a központi irányítással, illetve a két hatóság többi szakemberével. 

S ez utóbbi adott esetben nemcsak irányítást jelent, hanem akár közvetlenül adatok, információk továbbítását is - hangsúlyozta Juhász István, aki kiemelte azt is, hogy az új típusú egységeknek különleges ellenőrzési jogosítványaik nincsenek, legfeljebb az eszközeik hatásosak. 

Az újdonságnak számító vizsgálat lényege, hogy váratlanul "csapnak le" a vélhetően adózatlan tevékenységet végzőkre. Ezeknek az ellenőröknek általános megbízólevelük van, vizsgálataikat nem jelentik be előre. Mégpedig azért, mert ezek általában olyan jellegű adóelkerülések, amelyeknél az előzetes bejelentés megsemmisítené az ellenőrzés eredményét is, s értelmetlenné válna az egész revízió. 

A Rapid csapatok a vélelmezett adóelkerülésről különböző helyekről szerzik az információikat: kapnak "fülest" más hatóságoktól - így különösen a rendőrségtől, a határőrségtől, a vámosoktól is -, de számos olyan közérdekű bejelentés is érkezik az APEH-hez, amely alapján már gyanúja lehet az adóhatóságnak. Az adóhatóság a saját kiválasztási rendszerét is használja az adatbázis alapján, s így is sok rajtaütésszerű vizsgálatot végeznek. 

A csoport eddigi vizsgálatai főleg négy területet érintettek. Az egyik az audiovizuális termékek gyártása és forgalmazása, ahol különösen komoly eredményeket sikerült elérniük: számos esetben tízezrével foglaltak le CD-ket, DVD-ket, adathordozókat. 

A másik terület a számítástechnikai kereskedelem, ahol a jogosulatlanul forgalomba hozott termékeket, illetve azokat, amelyeknél az áru eredete nem tisztázott, keresik, és ezek megtalálása esetén indítanak eljárást. 

Az építőipart is gyakran ellenőrzik rajtaütésszerűen, azon belül különösen az építőanyag-kereskedelmet, illetve a foglalkoztatással kapcsolatos problémákat vizsgálják. 

A negyedik célzott terület a lánckereskedelem, vagyis amikor egy értékesítési láncban fizetik is, illetve vissza is igénylik az áfát, ám egy pontban eltűnik az áfa a költségvetés szeme elől. Ezek mellett még vizsgálódnak a sok telephelyen bejegyzett vállalkozóknál is, amikor is valamennyi telephelyen azonos típusú ellenőrzést végeznek egy időpontban a revizorok. Ilyenkor hatékonyan lehet lecsapni igazolatlan eredetű tárgy forgalmazására - tudtuk meg. 

Ugyanakkor a tisztességes adózókat a rajtaütésszerű vizsgálat ellenére sem éri zaklatás - emelte ki Juhász István, hiszen, ha minden bizonylat rendben van, akkor ezen adózókat nem éri bántódás, mint ahogy az eddigi esetek 30 százalékában nem is kellett semmilyen megállapítást tenni.