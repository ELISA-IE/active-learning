Ötezer forinttal több lesz a minimálbéresek fizetése

A szakképzettség nélküli, minimálbért foglalkoztatott dolgozók január elsejétől az eddigi 49305 forintos nettó munkabérük helyett 2006-ban 54 495 forintot vihetnek haza, amennyiben elfogadja a parlament a kormány által javasolt adómodosításokat.

A miniszterelnök bejelentései szerint jövőre 36 százalékra csökken a személyi jövedelemadó felső kulcsa, ezzel egyidejűleg a jelenlegi 1 500 000 forintos értékhatára 1 550 000 forintra emelkedik. Januártól differenciálódik és emelkedik a minimálbér is. A szakképzettséggel nem rendelkezők esetében 63 ezer forint, a középfokú végzettségűeknél 69 300 forint, a diplomásoknál pedig 75 600 forint lesz a legkisebb munkabér 2006-ban. 

A szakképzettség nélküli, minimálbért foglalkoztatott dolgozók január elsejétől az eddigi 49305 forintos nettó munkabérük helyett 54495 forintot vihetnének haza. A munkáltatók havi költsége a minimálbér változása miatt 6510 forinttal lesz több jövőre még úgy is, hogy a tételes egészségügyi hozzájárulás - a tavaly elfogadott adómódosítások értelmében - idén novembertől 3450 forintról 1950 forintra csökken. 

A középfokú végzettséggel rendelkezők a 69 300 forintos legalacsonyabb bruttó munkabérből 59945 forintot kapnak majd kézhez. Ez a munkáltató oldalán közel 15 ezer forintos többletköltséggel jár, ha feltételezzük, hogy az érintett dolgozót idén az egységesen 57 ezer forintos minimálbérért foglalkoztatták.

A kormány által bejelentett módosítások elfogadása esetén a diplomásoknak havonta legalább nettó 65394 forintot kell keresniük, feltéve, ha a minimálbér adómentességét továbbra is biztosítják a differenciálódó minimálbér mindegyik kategóriájában. Egy főiskolát végzett dolgozó minimálbéres foglalkoztatása 23331 forinttal kerül majd többe a munkáltatójának jövőre.

A járulékmértékek az eddigi elképzelések szerint 2006-ban nem változnak. A kormány ugyanakkor a munkáltatók által fizetendő 29 százalékos társadalombiztosítási járuléknak 2007-ben a 3 százalékos, 2009-ben pedig további 2 százalékos csökkentését tervezi.

A személyi jövedelemadó kapcsán 50 000 forintos emelést jelentett be Gyurcsány Ferenc az adókulcsok közötti értékhatár tekintetében. Januártól tehát 125 000 forint helyett 129 166 forintos bruttó munkabér felett kell majd a magasabb adókulccsal adózni. A felső adókulcs két százalékkal történő csökkentése 150 000 Ft-os munkabér esetében mindössze havi 3000 forint megtakarítást eredményez a munkavállalóknál.