Állítólag eladták az MTV fölül a Tőzsdepalotát

Öt év után talált vevőt az ÁPV Rt. a Szabadság téri volt Tőzsdepalotára - írja a Népszabadság. Az épületben azonban még most is az MTV Rt. üzemel, jóllehet hat éve már eladta az állami privatizációs cégnek. A lap szerint az új tulaj - amely kevesebbet kínált az épületért, mint amennyiért az rt. megvette - akár ki is költöztetheti a televíziót.

A mai napig nem költözött ki a volt Tőzsdepalota épületéből a Magyar Televízió, jóllehet - hogy csődhelyzetéből meneküljön - már 1999-ben eladta azt az ÁPV Rt.-nek, hatmilliárd forintért. A vagyonkezelő most - öt év után - vevőt talált a főváros egyik legértékesebb ingatlanára. A hosszú várakozás oka, hogy az épület nem volt, és most sem üres.

A 25 ezer négyzetméteres épületre idén áprilisban próbáltak új vevőt találni. Az ÁPV Rt. szerint ennek az eljárásnak még nincs vége, de a Népszabadság úgy tudja, hogy már van egy kiválasztott cég, amely ugyanakkor kevesebbet kínált a Tőzsdepalotáért, mint amennyit a vagyonkezelő öt éve adott érte. A társaság tulajdonosként be is jelentkezett az MTV Rt.-hez, hogy tárgyaljanak a bérletről. A köztévé azonban nem fizetne. Az, hogy jogcím nélkül használja az épületet azonban akár azt is lehetővé teheti, hogy az esetleges új tulajdonos kirakja a televíziót az utcára - írja a lap. 

A televízió annak idején úgy adta el az ÁPV Rt.-nek az épületet, hogy az adásvételi szerződésben kikötötték: az ÁPV új tévéközpontot épít, amelybe az MTV Rt. 2001, majd egy módosított időpont szerint 2003 végéig átköltözik. Az építkezés azonban még most sem kezdődött el, a tévé pedig maradt. Ezért per is indult a vagyonkezelő és az MTV Rt között. Előbbi 2004-ben felmondta a bérleti szerződést, és követeli a bérleti díjat - évi 300 millió forintot. Az MTV Rt. arra hivatkozva nem fizet, hogy az adásvételi szerint már az új székházban kellene működnie. Erre azonban a legoptimistább becslések szerint is csak 2007-ben lesz lehetősége.