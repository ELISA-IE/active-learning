Még mindig verésre panaszkodnak a diákok

2000 és 2004 között megduplázódott az oktatási ombudsmanhoz beérkezett panaszok száma, tavaly 1200 beadvány érkezett. A panaszok viszont változatlanok: a szülők és a diákok leggyakrabban a testi fenyítéssel vagy megalázással nevelő tanárokra, a pedagógusi titoktartás megszegésére vagy a dolgozatok lassú kijavítására panaszkodnak.

Egyre többen fordulnak az oktatási ombudsmanhoz. Míg 2000-ben 611 beadvány érkezett Aáry Tamás Lajoshoz, 2004-ben már közel 1200. "Egyre többet beszélünk az oktatási jogokról, illetve egyre többen ismerik a hivatalt" - indokolta az [origo]-nak Aáry az ügyszám folyamatos növekedését. A panaszok kétharmadát az általános iskolások és középiskolások, valamint szüleik küldik, egyharmadát pedig az egyetemisták. Az ombudsman elmondta azt is, hogy manapság egyre inkább e-mailben érkeznek a panaszok a postai úton kézbesített levelek helyett, ráadásul egyre többször maguk a diákok panaszkodnak, már nem szüleik.

 

Az ügytípusok azonban nem változtak az elmúlt években. Továbbra is sok panasz érkezik azzal kapcsolatban, hogy a tanárok testi fenyítést alkalmaznak vagy megalázzák a diákokat, de gyakori a romák hátrányos megkülönböztetése is - közölte Aáry Tamás Lajos. Hozzátette: gyakran csak felvilágosítást kérnek a diákok, például azzal kapcsolatban, mire terjed ki a tanárok titoktartási kötelezettsége.

 

Panaszkodnak a diákok például amiatt is, ha a tanár nem enged el valakit óra alatt orvoshoz vagy ha az iskola nem tudja minden igénylő számára biztosítani az általa kért nyelvoktatást. Ez például az angol nyelvnél probléma, ami mindenhol nagyon népszerű. De érkezett már kifogás amiatt is, hogy túl rövidek a szünetek, ezért csak órák után tudnak ebédelni a diákok. Volt olyan panasz is, hogy a tanár túl lassan javította ki a dolgozatokat.