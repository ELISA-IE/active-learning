Szétesett a Centrum párt

Szétesett a Kupa Mihály nevével fémjelzett Centrum: a Harmadik Oldal Magyarországért, a Magyar Demokrata Néppárt és a Zöld Demokraták ugyanis 2004. december 31-vel kiléptek a pártszövetségből. Kupa Mihály, a szervezet elnöke azonban úgy nyilatkozott, hogy nem kapta meg a kilépésről szóló levelet - írja a Népszabadság. 

Több szervezet is jelezte, hogy december 31-el kilép a Centrum pártszövetségből - írja a Népszabadság. Kupa Mihálynak címzett levelükben arra hivatkoznak, a szövetségből kiszorítják az alapítókat, valamint pazarlónak tartják a Centrum gazdálkodását. A Harmadik Oldal Magyarországért (HOM), a Magyar Demokrata Néppárt (MDNP) és a Zöld Demokraták távozása azért is rendítheti meg alapjaiban a Centrumot, mert a HOM, az MDNP és a zöldek a 2001 novemberében aláírt alapító megállapodásra hivatkozva azt kérik: a pártszövetség vagyonából és a költségvetési támogatásából adják át nekik a rájuk eső részt - tudta meg a Népszabadság.

A Centrum a 2002-es választásokon elért 3,9 százalékos eredmény után évi 70 milliós állami támogatásra jogosult. Kupa Mihály a lapnak azt mondta, hogy nem kapott semmilyen levelet, nem kíván nyilatkozni.

A Népszabadság úgy tudja, hogy a Centrumból kilépő MDNP, a HOM és a zöldek legszívesebben Dávid Ibolyával, illetve az MDF-fel tárgyalnának a jövőbeni együttműködésről.