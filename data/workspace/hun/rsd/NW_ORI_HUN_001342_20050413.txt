Később mennek a magyar katonák Irakba

Eddig nem jelölte ki annak a küldetésnek az időpontját a NATO, amelyben 120 magyar katona felelne a biztosításért, így várhatóan tovább csúszik a katonák küldése - írja a Népszabadság. Korábban a vezérkari főnök azt mondta: májusban utazhatnak legkorábban a magyar csapatok, a lap szerint azonban még az őket fogadó bázis sincs kész.

A NATO egyelőre nem jelezte, hogy mikortól tart igény a 120 fős magyar őr- és biztosító századra Irakban, ezért csúszik a katonák küldése - írja a Népszabadság. A NATO európai csapatainak főparancsnok-helyettese eddig annyit közölt, ha kitűzik a küldetés időpontját, akkor értesítik a részt vevő nemzeteket.

Az Magyar Televízió szerint idén már nem készül el a magyar katonák bázisa. Bár Magyarország nem szabott határidőt az együttműködéshez, lehet, hogy pár hónap múlva újra egyeztetni kell a magyar vezérkarnak a NATO-val. A februárban kezdődött készenléthez képest ugyanis fél évvel meg kell kezdeni a váltóállomány kiképzését is. 

Havril András vezérkari főnök március elején azt mondta, hogy a 120 magyar katona május-június előtt valószínűleg nem utazik. Annak ellenére, hogy a NATO iraki kiképzőmissziójának magyar tisztjei már február vége óta Bagdadban vannak.