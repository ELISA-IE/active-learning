Két éve történt a tragikus siófoki buszbaleset

Két év telt el a 33 halálos áldozatot követelő siófoki buszbaleset óta. A darnai vasút átkelőhelynél egy német turistabusz hajtott a sínekre, ahol összeütközött egy vonattal. Az elmúlt két évben a MÁV sorompóépítő programba kezdett, a vasúti átjárókban bekövetkezett balesetek száma azonban jelentősen megnőtt. 

2003 május 8-án reggel Siófoknál egy német turistabusz - a piros jelzés ellenére - a sínekre hajtott, és összeütközött egy vonattal. A baleset helyszínén összesen 29-en vesztették életüket, öten pedig kórházban haltak meg. A buszon - a magyar idegenvezetőn kívül - német állampolgárok utaztak. A busz vezetője is életét vesztette, a magyar idegenvezető nem emlékezett a baleset pillanataira. A műszaki szemle akkor igazolta, hogy a fénysorompó működött. 

A felismerhetetlenségig összetört, kettévágott panoráma-autóbusz körül kiszakadt ülések, szétszóródott fémdarabok jelezték még délután is, hogy az ütközés iszonyatos erejű lehetett. Nagyságára jellemző, hogy mintegy 60 betontalpfa is kiszakadt, megrongálódott, és a mozdony tengelye is eltörött. A helyszínen tartózkodó szakemberek szerint a mozdony hosszan tolta maga előtt az autóbuszt.

A MÁV elnök-vezérigazgatója, Gaál Gyula vasárnap, a baleset második évfordulóján elhelyezte az emlékezés koszorúját a vasúti átjárónál, a vasúttársaság dolgozói pedig együttérzésüket fejezték ki az áldozatok hozzátartozóinak - tudatta a MÁV közleményben. 

A baleset helyszíne, a darnai téri átjáró azóta félsorompós biztosítást kapott - áll a közleményben. A MÁV Rt. idén is folytatja 2003-ban megkezdett sorompó programját. 2005-ben 650 millió forintot fordítanak sorompók építésére, illetve korszerűsítésére. Elsősorban azokon a helyeken egészül ki fél-csapórúddal a biztosító-berendezés, ahol jelentős gépkocsiforgalom van, városi forgalom, illetve autóbusz-közlekedés bonyolódik le, nagy a vasúti pályasebesség, és növelni próbálják az üdülőkörzetek biztonságát is. 

2003. óta 138 vasúti átjárót látott el a MÁV Rt. fél-csapórúddal, a bekövetkezett balesetek száma azonban nemhogy csökkent, hanem nőtt az elmúlt években. Amíg 2003-ban 12 fél-csapórudas sorompóval ellátott vasúti átjáróban történt baleset, addig 2004-ben 14-ben. 2005 első négy hónapjában már 24 vasúti átjáróban történt baleset, melyeknek 7 halálos áldozata volt, 11 személy pedig megsérült. A vasúti átjárókban bekövetkező balesetek 97 százalékát a közúton közlekedők figyelmetlensége, kockáztatása, vagy éppen a KRESZ-szabályok nem megfelelő ismerete okozza - indokolta a vasúttársaság az egyre több balesetet. 