Egyre csökken a benzinkereslet

Az utóbbi egy-két hónapban a benzin iránti kereslet csökkenésének üteme felgyorsult. A gázaolajfogyasztás viszont 5 százalékkal növekedett - mondta a Napi Gazdaságnak Wilde György, a Magyar Ásványolaj Szövetség főtitkára.

Az utóbbi időben egyre kevesebb benzint tankolunk. Budapesten például júliusi adatok szerint mintegy 8 százalékos visszaesés volt az elmúlt év ugyanezen hónapjához képest. Változást jelent a 98-as oktánszámú benzin piacának visszaszorulása, ez azonban inkább azzal függ össze, hogy a Mol Rt. a tavalyi év októbere óta ebbe az üzemanyagfajtába nem kever ólompótló adalékokat, így jó néhányan kénytelenek lemondani erről a benzinfajtáról. 

Ezzel szemben a gázolaj forgalma az utóbbi időben 5 százalékkal növekedett, ami elsősorban azzal magyarázható, hogy a gazdaság növekszik, és az élénkülő szállítási feladatokat leginkább dízelüzemű gépjárművekkel, teherautókkal oldják meg. A bővülésben azonban kétségtelenül az is szerepet játszik, hogy az újautó-eladásokon belül a dízelmotorosok aránya 25 százalék körülire emelkedett - tette hozzá Wilde György. Ez a mutató egyébként Franciaországban vagy Ausztriában 60 százalék körül mozog. 

A főtitkár megjegyezte, hogy Magyarországon nem a többi európai országhoz képest magas az üzemanyagok ára, hanem a fizetésekhez képest. Egy átlagosnak mondható fizetéssel bíró osztrák állampolgár ugyanis ötször annyi benzint tud venni egyórai fizetéséből, mint magyar társa, ráadásul Ausztriában kisebb az adó, mint Magyarországon - írja a Napi Gazdaság. 