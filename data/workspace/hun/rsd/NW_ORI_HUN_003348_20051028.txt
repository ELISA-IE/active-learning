Önkorlátozás a baromfitartóknál

Várhatóan harminc százalékkal csökkentik termelésüket a csirketartók a következő két hónapban. A baromfiipart finanszírozó bankok megkezdték a kockázatelemzéseket a válsághelyzet miatt. Az FVM december elsejéig szigorította az állattartási feltételeket. A korlátozás leginkább a húslibatartókat érinti.

A bojlercsirke-termelők - reagálva a legalább 15-20 százalékos fogyasztáscsökkenésre - máris 30 százalékos önkorlátozást terveznek a következő hat-kilenc hétben a madárinfluenza miatt. A 30 százalékos visszafogás 12 ezer tonnás termelés- és 6 milliós állománycsökkenést okozna a következő két hónapban - értesült a Világgazdaság.

Szigorította szerdától a baromfifélék tartási feltételeit a madárinfluenza európai megjelenése miatt a Földművelésügyi és Vidékfejlesztési Minisztérium (FVM). A tárca Brüsszel rendelkezéseit hajtotta végre, bár az állatbetegséget okozó vírust Magyarországon még egyetlen vizsgálat sem mutatta ki. A minisztérium tegnapi nyilatkozatai szerint a szigorítások a baromfifélék zárt térben tartásának elrendelését jelentik, de ezt a tárca által kiadott közlemény konkrétan nem fogalmazza meg. 

A nagyüzemi telepek tulajdonosai eleget tudnak tenni az előírásoknak - közölte Takács László, a Baromfi Terméktanács igazgatója. Az intézkedések főként a liba- és a kacsatermelőket érintik, mert a csirke- és a pulykatartás eddig is zárt térben folyt. A víziszárnyasoknál sem egyöntetű a kép, mivel a pecsenyekacsa-termelési idény 90 százalékban már lezárult, az úgynevezett májkacsa és -libatartást pedig szintén zárt körülmények jellemzik. Így a szigorításokat leginkább a húslibatermelőknek kell figyelembe venniük, akik a novemberi Márton-napra, és a karácsonyi német exportra készülnek. Az utolsó két hónapban az éves mennyiség 25-30 százalékát értékesítik, ez 6-8 ezer tonna libahúst jelent. Az ünnepekre szánt áru egy része azonban már a hűtőtárolókban van. Betarthatatlannak tűnnek viszont a rendelkezések a kisebb piacokra termelő információhiányos háztáji gazdaságokban, náluk az ellenőrzés sem látszik megoldhatónak - vélik szakértők. Dékány András, az FVM szóvivője viszont közölte: a 2500 hatósági állatorvos és az önkormányzati jegyzői kör képes lehet arra, hogy a háztartásokat megfelelően tájékoztassa a tartási-piaci korlátozásokról, és azoknak érvényt is szerezzen.

A bajt növeli az ágazatban, hogy a bankok megkezdték a kockázatelemzéseket a romló gazdasági helyzete miatt. Az agrártárca ezért a Magyar Bankszövetséghez fordul, hogy a pénzintézetek tartsák fenn a baromfiiparnak nyújtott hiteleket. A minisztérium kedvezményes eximbanki hiteleket is fontosnak tartana, főként az orosz baromfikivitel előfinanszírozásához. Emellett október elsejei hatállyal kilónként 8 forintos hulladékártalmatlanítási támogatást léptetne életbe 23 ezer tonna baromfira, ha az intézkedést az unió jóváhagyja. Ez az idén 180-190 millió, jövőre 700-800 millió forintos dotációt jelentene. Az FVM januártól meghirdetné a korábban vállalt szalmonellamentesítési támogatásokat is, amelyek 900 millió forintot tehetnek ki 2006-ban. 