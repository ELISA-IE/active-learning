Húst égető anyagot vetett be Irakban az USA

A Pentagon beismerte, hogy használt fehér foszfort Irakban. A gyúlékony, az emberi húsba magát valósággal beleégető anyag, az USA szerint nem számít vegyi fegyvernek, bár egy nemzetközi egyezmény - amelyhez Washington nem csatlakozott - korlátozza katonai alkalmazását. Az amerikai külügy korábban tagadta, hogy bevetették volna az anyagot Irakban.

A Pentagon elismerte, hogy az amerikai csapatok fehér foszfort vetettek be az irkai hadműveletek során Fallúdzsában. Az egyik katonai szóvivő szerint a vegyi anyagot gyújtófegyverként használták, és nem civilek ellen. Az USA korábban tagadta, hogy használta volna az anyagot. A BBC washingtoni tudósítója szerint katasztrofális hatással lesz az USA megítélésére, hogy visszavonták korábbi állításukat.

A foszfor használatát elismerő katonai szóvivő ugyanakkor tagadta, hogy az anyag - amely valósággal beleégeti magát az emberi húsba - tiltott vegyi fegyvernek számítana. Használata "nem törvénytelen, vagy illegális" - közölte. Az USA ugyanis nem írta alá azt a nemzetközi egyezményt, amelyben korlátozzák a fehér foszfor katonai alkalmazását. A szóvivő azzal magyarázta az amerikai külügynek az anyag használatát tagadó korábbi közleményét, hogy "elégtelen információval" rendelkeztek.

A BBC egyik rádióadójának nyilatkozó szóvivő szerint a foszforos lőszereket elsősorban ködösítéshez és célpontmegjelöléshez használták, "ugyanakkor gyújtófegyver is, így talán ellenséges fegyveresek ellen is bevetették". Mint közölte, a foszforos lövedékeket arra is használhatják, hogy kiugrasszák rejtekhelyéről az ellenséget. "A tűz és a füst együttes hatása - és egyes esetekben a rémisztő robbanás, kiűzi őket és meg lehet őket ölni" - mondta.

Az anyag iraki bevetéséről egy olasz tévé dokumentumfilmje számolt be először november elején. A olasz társaság felvételein megégett emberi tetemeket lehetett látni.