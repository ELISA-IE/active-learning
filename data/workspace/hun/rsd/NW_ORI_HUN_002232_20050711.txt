Újra nyereséges a pápai állam

Nyereséggel zárta a 2004-es költségvetési évet a Vatikán. A pápai állam az utóbbi években folyamatos hiánnyal küszködött. A mostani hárommillió eurót meghaladó többlet Sergio Sebastiani, a pénzügyekért felelős bíboros munkájának köszönhető. A bevételek között kiemelkedő helyen növekedett az egyes egyházmegyék adójából befolyó összeg. Ugyanakkor aggasztó a pápai állam számára, hogy radikálisan csökken a magánszemélyektől befolyó adományok összege.

Költségvetési többlettel zárta a 2004-es évet a Vatikán. A világ legkisebb szuverén állama 2000-re konszolidálta költségvetését, de a milleniumi szentév költekezése után jelentős költségvetési hiányt görgetett maga előtt, ezt sikerült most ledolgozni. A vatikáni pénzügyek irányítója, Sergio Sebastiani bíboros közölte: a többlet 3,081,820 euró. A pápai állam egy év alatt közel 12,7 millió euróval növelte bevételeit. 

A Vatikán csak néhány éve teszi közzé költségvetését, és akkor sem ismertetik részleteiben a teljes büdzsét. A pápai állam egyelőre nem írt alá pénzmosás elleni egyezményt sem, ezért nem lehet átvilágítani pénzintézetét, a Vatikán Bankot.

A miniállam az év során összesen 205,5 millió euró bevételre tett szert, míg kiadásai körülbelül 202,5 millió euróra rúgtak. A kiadások jelentős részét munkaerőre fordították: A Szentszéknek 2663 alkalmazottja van (1558 világi), míg Vatikán Államnak 1550 alkalmazottja (és 878 nyugdíjasa). Sebastiani bíboros elmondta: 2004-ben 9 százalékos fizetés- és nyugdíjemelést hajtottak végre. Mindennek ellenére Vatikán Állam mérlege is pozitív volt 2004-ben, 5 millió 371 ezer euró plusz keletkezett. 

A többlet elsősorban az egyházmegyei befizetések növekedésének köszönhető. Hagyományosan sikeres ágazat a bélyegkiadás és az érmeverés, ugyanakkor a belépőkből is jelentős összeg származott. A pápai állam pénzügyi tevékenységeiből származó bevétel 17,7 millió euróval növekedett. Az ingatlanszektorban 2,5 millió eurós bevételnövekedés történt 2004-ben a pápai állam összesen 24,9 millió euró bevételt könyvelhetett el ingatlanügyletekből.

Aggasztó a Vatikánra nézve, hogy apadni látszik a hívek adakozókedve. Sokkal kevesebb Péter-fillér csurrant-cseppent a vatikáni perselyekbe és számlákra, az előző évhez képest 7,2 százalékkal 43 millió 77 ezer dollárra esett vissza. Ráadásul az adományok egyre nagyobb része érkezik pontos címzéssel: a hívek kikötik, hogy a befizetett pénzt például természeti katasztrófák áldozatainak segítésére, vagy AIDS-árvák támogatására kell fordítani. Bár a Vatikán sajtótájékoztatón nem szóltak az adományok csökkenésének okairól, az olasz La Republica napilap szerint az adakozókedv csökkenésében az egyház felső vezetését is érintő pedofilbotrányok játszanak szerepet.

Szintén nem túl jó hír a pápai állam számára, hogy folyamatosan veszteséget termel a vatikáni média. A Vatikán Rádió, a Vatikán TV, a L'Osservatore Romano, és a pápai állam könyvkiadója 5,2 milliós veszteséggel fejezte be a 2004-es évet. Ezen az sem segített, hogy a pápai rádióban és televízióban engedélyezték reklámok sugárzását a veszetségek mérséklésére.

A La Republica szerint a vatikán idei sikeres költségvetési éve elsősorban II. János Pál pápának köszönhető, aki nem hagyott jelentős adósságot utódainak.

Barsi Szabó Gergely