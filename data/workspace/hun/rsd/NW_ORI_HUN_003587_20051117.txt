Elengedte Svájc a lefoglalt orosz festményeket

Egy 800 millió dolláros adósság fejében próbálták meg lefoglalni az orosz Puskin Múzeum 54 felbecsülhetetlen értékű festményét Svájcban. A svájci kormány végül szerdán nyilvánította semmisnek a lefoglalást, amit egy egy kereskedelmi cég kezdeményezett. A cég korábban már hajót, repülőt, diplomatavagyont is lefoglaltatott, hogy hozzájusson pénzéhez, amit 1992 óta nem fizetett ki az orosz állam.

Szerdán a svájci kormány elengedte az orosz Puskin Múzeum felbecsülhetetlen értékű festménygyűjteményét, amelyet az orosz államadósság fejében foglaltak le Svájcban. A Picasso-, Renoir-, Monet-, Van Gogh-képeket is magába foglaló, 54 képből álló gyűjteményt Martignyban mutatták be, ahol öt hónapon keresztül lehetett látogatni a tárlatot. A képeket azonban - egy svájci cég kérésére - Valais svájci kanton hatóságai lefoglalták a határon, mielőtt kivitték volna azokat az országból.

A lépésre dühösen reagáltak Moszkvában, a festmények tulajdonjogát gyakorló orosz Szövetségi Kulturális és Filmügynökség pedig felszólította az összes orosz múzeumot: függesszék fel a birtokukban lévő műkincsek esetleges svájci bemutatásáról szóló tárgyalásokat. 

A képek lefoglalását a Noga nevű kereskedelmi cég kezdeményezte, mivel állítása szerint az orosz kormány körülbelül 800 millió dollárnyi tartozást halmozott fel vele szemben. A társaság korábban már ideiglenesen lefoglaltatott hajót, harci repülőgépeket, diplomatavagyont, hogy így próbálja meg visszaszerezni a pénzt, amellyel egy 1991-92-es élelmiszer-olaj ügylet nyomán tartoznak neki az oroszok. A társaság korábban bíróság elé is vitte az ügyet, de hiába ítélt a javára több - francia, svéd, luxemburgi - bíróság, eddig nem kapta meg a kért összeget.

A társaság 63 millió dollár azonnali kifizetését követelte a képek továbbengedéséért cserébe. A svájci kormány azonban végül úgy döntött, hogy a Puskin Múzeum képeit nem lehet az orosz állam vagyonának tekinteni, így lefoglalni sem.

Az ügy azonban ezzel még várhatóan nem ér véget. Az orosz kulturális ügynökség szerint ugyanis a lefoglalással a Noga megsértette a kulturális javak védelméről szóló nemzetközi előírásokat. A Puskin Múzeum igazgatója, Irina Antonova szerint pedig nem kizárt, hogy a képek károsodtak. A festményeket szállító speciális teherautók sofőrjeit ugyanis arra kényszerítették, hogy leállítsák járműveik motorjait, ami miatt nem működtek a rakterekben elhelyezett képek állapotának szempontjából fontos, hőmérsékletet és páratartalmat szabályozó berendezések - jelentette a Reuters.