Űrfelvételen keresi az iskolákat a McDonald's

Egy amerikai gyerekkórház munkatársai földolgozták Chicago gyorséttermeinek elhelyezkedését az ottani iskolák körül. Adataik szerint az amerikai nagyvárosban az iskolák 78 százaléka körül 800 méteren belül van legalább egy gyorsétterem. Az egyik legnagyobb étteremlánc, a McDonald's űrfelvételek alapján dönti el, hogy hol a leghasznosabb éttermet nyitnia.

Amikor a McDonald's étteremlánc az Egyesült Államokban terjeszkedni kezdett, egyik szervezője, Ray Kroc egy sportrepülőgépről jelölte be a térképre azokat az iskolákat, amelyek szomszédságában célszerűnek látta új éttermet nyitni - írja a Weborvos. Néhány évtizeddel később már helikoptereket használtak erre a célra, a nyolcvanas évektől pedig a McDonald's lett a világűrből készített felvételek legnagyobb vásárlója. Az űrfelvételek alapján készítették ugyanis azokat a terveket, melyek megszabták az újabb gyorséttermek várható forgalom szerinti optimális színhelyét.

Egy új vizsgálatban az egyik amerikai gyerekkórház munkatársai földolgozták Chicago gyorséttermeinek elhelyezkedését az ottani iskolák körül. Adataik szerint az amerikai nagyvárosban az iskolák 78 százaléka körül 800 méteren belül van legalább egy gyorsétterem. Azt is megállapították, hogy a gyorséttermek - mint például a McDonald's, a Burger King, a KFC vagy a Wendy's - a tanintézetek körüli 1,5 kilométeres átmérőn belül háromszor-négyszer olyan sűrűn helyezkednek el, mint a város egyéb részein. 

A kutatók hangsúlyozzák, hogy ezek a gyorséttermek általában egészségtelen ételeket, magas cukortartalmú italokat kínálnak fiatal vevőiknek. Egyre több szó esik arról is, hogy a gyorsétteremláncok jelentősen hozzájárulnak az Egyesült Államokban a gyerekek és kamaszok körében mind gyakoribb túlsúlyhoz, elhízáshoz.