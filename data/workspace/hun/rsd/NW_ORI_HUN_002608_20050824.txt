A nyáron jó volt az is még

Az [origo] a vakáció végét sirató általános iskolásokat kérdezett arról, hogy mi volt a legérdekesebb az idén nyáron. A legszebb nyári élményem című dolgozatba soha nem férő történeteket is megosztottak velünk a budapesti gyerekek, bár természetesen elsőre mindannyian így kezdték: "nem volt semmi különös". Pedig volt vizisikló, speed, verekedés és egy új barát is, akinek százhúsz szkinhedet ismer a nagybátyja.

"Láttunk siklót a Balatonban! A barátnőm félt, de én nem. Én direkt kergettem a siklót, ő viszont három napig bele se mert menni a vízbe. Csak a döglött katicák voltak ijesztőek, nagyon sok döglött katica meg bogár volt a Balatonban. Miért kellett volna félnem a siklótól? Egyáltalán nem bánt" - mesélte a nyári bátorságpróba hősiességét a kilenc éves Betti, aki szerint a balatoni táborozás volt a legjobb az idén, főleg hogy máshol nem is volt nyaralni.

A táborozás nem reprezentatív felmérésünk szerint egyébként is a legfontosabb nyaralási tevékenysége volt az elemistáknak. Persze nem mindenkinek ugyanaz jött be. A tizenkét éves Szandrának például az volt a legszebb nyári élménye, amikor a táboroztató tanárok hazazavarták Káptalanfüredről. Egyik reggel csak úgy felraktak a vonatra? - kérdésre büszke határozottsággal válaszolt: "Nem. Busz volt." Szandrát azért küldték haza, mert többször is rossz volt. "Főleg azért mert verekedtem. A verekedések miatt." Nem bánta hogy hazazavarták, mert szívesebben biciklizik otthon és a tökéletes nyarat csak az rontja el, hogy jövő héten kezdődik az iskola, és addig még pótvizsgáznia kell történelemből. "Ma délelőtt is tanulnom kellett. Egy kicsit tényleg tanultam, de aztán a barátnőmmel felmentünk a galériára és azt mondtuk, hogy tanulunk." És nem? "Hát.... de persze, tanultunk."

Jobban sikerült az edzőtábor a 11 éves Zolinak, fel sem merült, hogy onnan bárkit is hazaküldjenek, helyette küzdősportokat gyakoroltak. A legérdekesebb élménye az volt, hogy összebarátkozott a táborban egy rendkívüli fiúval: "Azt mondta, hogy a nagybátyja egy délután alatt össze tud szedni százhúsz szkinhedet, és bárkit megvernek. Mondjuk nem hittem el, hogy tényleg tud százhúszat, de hát lehet hogy mégis". A táboron kívül Zoli otthon volt és főleg az iskolai haverjaival kosarazott meg focizott a lakótelepükön lévő játszótéren. Az egyikük közölte, hogy neki meg olyan haverja van, aki egy másik edzőtáborban olyan fogást tanult, amelyikkel öt darab gyors egymás utáni ütéssel azonnal meg lehet ölni valakit. A Kill Bill című filmből ismert ötletet hiszik is meg nem is a fiúk, de láthatóan a százhúsz szkinhed baráttal bíró nagybácsinál reálisabbnak tűnik, hogy veszélyes a srác.

Dávidnak (12) szintén a tábor volt a legjobb, abból is az, amikor éjszaka átmentek a szomszédban sátrazó hülyékhez. "Egyszer csak ők is odajöttek és folyton énekeltek, nagyon idegesítő volt. Akkor éjfélkor átmentünk a nagyobb fiúkkal, és otthagytunk nekik egy levelet, hogy álljanak ki velünk számháborúzni. Az egyik felnőtt aki velük volt észrevett minket, elolvasta a levelet, de aztán otthagyta. De nem számháborúztunk, mert másnap azok továbbmentek, azt mondták, hogy biztos vándortábor volt. Vagy lehet. hogy megijedtek tőlünk."

Többen meséltek családi üdülésről is. Egy budai játszótéren éppen barátnőjére váró Anna kétszer is volt külföldön a nyáron: "Apuval Tunéziában, anyuval görögben voltunk." Anna szülei éppen válni készülnek, és ezért vitték külön-külön a nyolcadikba menő kislányt nyaralni. A válás miatt a lakáskeresés volt a nyár másik izgalma, eladják családi házukat és két lakást vesznek belőle. "Eléggé sajnálom a szobámat, már elég jól berendeztem." Marietta viszont annak örült, hogy kishúga született a nyáron. Jázminka nagyon aranyos, júliusban született és az egész nyár a készülődésről, majd a kicsiről szólt. "Apuval úgy volt, hogy elmegyünk külön nyaralni, de aztán ez nem jött össze, mert a szemét meg kellett operálni, aztán pedig megszületett a tesóm, és akkor már nem mentünk." Marietta a nyaralás elmaradása ellenére nagyon örült a testvérének, és azt remélte, hogy a húgát apukája nem kényszeríti arra, hogy majd a Bakonyba kelljen biciklitúrára mennie, mint neki kellett tavaly, főleg hegynek fölfelé.

"Fű és speed" - foglalta össze legszebb nyári élményeit Tomi, aki ugyan még csak tizenhárom éves, de a drogozás mellett határozottan állítja, hogy hatvan nőt futtatott a Balatonon, amikor ott volt a Forma-1, továbbá a lépcsőházukban egy csomó lány megvolt neki. Tomi haverja ugyan először próbálta árnyalni a helyzetet ("ne tessék hinni neki"), de aztán belement a játékba, és részletesen elmesélték, hogy melyik lánnyal mit csináltak a Práter utca omladozó házainak lépcsőfordulóiban. A végén abban maradtunk, hogy speed és fű tényleg volt, de egyáltalán nem minden nap.

A második általánosba készülő Barnabás ennél sokkal ártatlanabb szórakozásról számolt be. "Apuval néztük azokat az autókat" - kezdett bele legérdekesebb nyári élményébe, de végül úgy döntött, hogy nyilatkozás helyett hintázni fog. Helyette a tizenkét éves Csaba azt emelte ki az elmúlt hónapokból, hogy szüleivel Görögországban volt a tengerparton, vittek gumicsónakot, és egyszer akkora hullámok voltak, hogy majdnem felborult. "Az volt az egész nyárban a legjobb."Magyari Péter