Ingyen sportolhatnak a szegény gyerekek

Az Oltalom Karitatív Egyesület megalakította saját sportklubját, amelyben hét népszerű sportág edzéseit látogathatják ingyenesen hajléktalanok és szegény családban élő gyermekek. A szervezet elsősorban a testmozgás pozitív lélektani hatásai miatt tartja fontosnak, hogy a nélkülözők is sportolhassanak.

Az Oltalom Karitatív Egyesület összefogott a szomszédságában fekvő Wesley János Lelkészképző Főiskolával, hogy veterán sportolók, főiskolai tanárok és szociális munkások segítségével sportolási lehetőséget nyújtsanak a szegény családokban felnövő gyermekeknek és a hajléktalanoknak. A civil szervezet szerint az új kezdeményezés célja, hogy a tömeg-és diáksport területén elért eredményeiknek köszönhetően a rászorulók visszanyerjék az önbecsülésüket, s így javíthassanak helyzetükön. A sportegyesületben labdarúgó-, úszó-, ökölvívő- és tollasladba-edzéseken vehetnek részt az érdeklődők, de zenés torna-, asztali tenisz-és túraszakosztály is indul.

Nem a nyolcadik kerületi Oltalom Karitatív Egyesület az egyetlen olyan segítő szervezet, amely fedél nélküliek számára biztosít sportolási lehetőséget. A Hajléktalanok a Hajléktalanokért Kulturális és Érdekvédelmi Egyesületnek is az az egyik célja, hogy tagjai részére elérhetővé tegye a sport-és szabadidős tevékenységeket, táborokat. A Nagycsaládosok Országos Egyesületénél viszont nem tudnak róla, hogy más szervezet is foglalkozna a szegény családban élő gyermekek sportoltatásával, pedig a hagyományos sportklubok havi 2000-5000 forintos tagdíját sokan nem tudják kifizetni.

Az utánpótlás-neveléssel is foglalkozó MTK-nál negyedévente 6000 forintot fizetnek a focizni vágyók, a kifejezetten gyerekekre szakosodott Goldball FC-nél havonta 5000 forint a tagdíj, ebben azonban a mez ára is benne van. Az asztali tenisz szintén havi 5000 forintba kerül a BVSC-nél, ennyiért hetente három-négy alkalommal játszhatnak a tagok.