Duzzad az államháztartás körüli botrány

Az már biztos, hogy az ez évi államháztartási hiány mértéke jelentősen nőni fog, de hogy mennyivel, az csak az elkövetkező napokban dől el. Az Eurostat azonban már 547 milliárd forintos többletdeficitet hangoztat, ami a GDP-arányos hiány mértékét 6,1 százalékra emelné a 3,6 százalékos tervvel szemben. 

A Pénzügyminisztériummal folytatott konzultációk alapján elkészített elszámolási módosításokat tartalmazó Eurostat-összesítés szerint 547 milliárd forintos korrekcióra van szükség az idén az államháztartásban. Ennyit jelentene ugyanis a plusz autópálya-korrekció - vagyis az az összeg, amennyivel az ez évre tervezett, a GDP 3,6 százalékát kitevő hiányt növelni kellene. A tervek egyébként már 4,7 százalékról szóltak az utóbbi időben. Ennek alapján az uniós szemléletű hiány az idén a GDP 6,1 százalékát tenné ki a nyugdíjkorrekciót is beszámolva. 

Az már biztos tehát, hogy az Eurostat nem fogadja el, hogy a magyar kormány egyszeri bevételként tüntesse fel a már megépült sztrádaszakaszok értékesítéséből származó összegeket. Veres János pénzügyminiszter egyébként ezzel kapcsolatban azt nyilatkozta a Népszabadság tudósítása szerint, hogy az idei (és a jövő évi) hiány az eredetileg meghatározott 3,6 (2006-ban 2,9) százaléka a GDP-nek, plusz az autópálya-korrekció. Azt, hogy ez mekkora, az Eurostat végleges álláspontjának ismeretében mondják majd meg. 

A lap egyébként úgy tudja, hogy a korrekció 336 milliárd forintot jelent - ám egy belső munkaanyag ennél nagyobb összeget, 432 milliárd forintot tartalmaz. Igaz, az anyag azzal számol, hogy törlik az egész átadást-átvételt is, ami 97 milliárd forintos áfakiesést jelentene a büdzsének (a kész autópálya-szakaszokat az ÁAK megvenné, és ez végül áfabefizetéssel is járna). Ám a kabinet - legalábbis az eddigi elképzelések szerint - fenntartja azon szándékát, hogy kihelyezi a költségvetésen kívülre a sztrádafinanszírozást, így aztán ez a bevétel valószínűleg befolyik majd a kasszába. 

Az Eurostat egyébként a sztrádaügyön kívül még kettőt megemlít. Egyrészt külön kitér a tizenharmadik havi fizetések ügyére, amely alig 15 milliárddal lökheti feljebb az idei hiányt, és a Budapest Airport eladását is említik, és az ebből származó bevételt egyelőre nem tüntetik fel a költségvetésben.