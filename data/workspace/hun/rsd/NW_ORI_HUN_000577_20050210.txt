Van atomfegyvere Észak-Koreának

Észak-Korea csütörtökön hivatalosan is bejelentette, hogy rendelkezik atomfegyverrel, egyúttal közölte, hogy nem hajlandó atomprogramja felfüggesztéséről tovább tárgyalni. Phenjant a második kormányzati ciklusát kezdő amerikai kormány tagjainak, illetve az elnöknek az utóbbi időben tett nyilatkozatai bőszítették fel, ezért nem tárgyal tovább. A rezsim elsősorban azt nehezményezte, hogy az új amerikai külügyminiszter a "zsarnokság bástyájának" nevezte Észak-Koreát. 

"Meghatározatlan időre" felfüggesztette az atomprogramja leállítását célzó tárgyalásokat Észak-Korea. Phenjan szerint a tárgyalásoknak nincs értelme, mivel az USA a "zsarnokság bástyájának" nevezte az országot. Észak-Korea ugyanakkor azt is közölte, hogy rendelkezik atomfegyverrel. 

A phenjani külügyminisztérium bejelentése szerint az ország "önvédelmi atomfegyvert állított elő", és igyekszik megerősíteni nukleáris fegyverarzenálját, hogy "megóvja ideológiáját, államrendszerét, szabadságát és demokráciáját". Az USA és más államok titkosszolgálatai szerint a rezsim kisebb mennyiségű atomfegyverrel rendelkezhet - írja a BBC News. 

A nyilatkozatból kiderül, hogy Észak-Koreát az újraválasztott amerikai elnök és az újjáalakult amerikai kormány tagjainak megnyilvánulásai bőszítették fel, és ezért nem folytatja a tárgyalásokat. "A Bush-kormány célja, hogy szembeszálljon a Koreai Népi Demokratikus Köztársasággal, és mindenáron izolálja és elnyomja, tisztán látszik" - jelezte a phenjani közlemény, amelyben részleteket is idéznek az amerikai elnök beiktatási és a kongresszus előtt elhangzott beszédéből. A közleményben elítélik azt is, hogy Condoleezza Rice a "zsarnokság bástyájának" nevezte az országot.

A nukleáris patthelyzet azt követően alakult ki a térségben, hogy az USA 2002-ben azzal vádolta meg Phenjant, illegális urániumprogramot futtat. Azóta már három tárgyalássorozatot bonyolítottak le - Kína, Japán, Oroszország és Dél-Korea közreműködésével. Eredményre azonban nem jutottak. A negyedik tárgyalássorozatra 2004 őszén került volna sor, ám elmaradt, mivel Észak-Korea az USA barátságtalan fellépése miatt visszautasította a részvételt. 