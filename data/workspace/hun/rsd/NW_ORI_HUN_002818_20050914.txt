Teljesen átszabják a MÁV-ot

Nyolc év alatt dolgozóinak húsz százalékától válik meg a MÁV. A vasúttársaságnál 2013-ig 7,6 milliárd eurót költenek majd fejlesztésekre - írja a Világgazdaság. Gaál Gyula vasútelnök szerint a gazdaságtalanul működő mellékvonalak többségét fel kell számolni.

Nyolc év alatt dolgozói húsz százalékát kell elbocsátania a MÁV Rt.-nek a gazdaságos működés érdekében - mondta Gaál Gyula vasútelnök egy konferencián. A MÁV 12 év alatt dolgozói 45 százalékától vált meg, jelenleg 47 ezer fős az állomány - írja a Világgazdaság.

A vasúttársaságnál összesen 7,6 milliárd eurót kell fejlesztésekre költeni nyolc év alatt azért, hogy a cég versenyképes legyen a térségben. A MÁV az elmúlt 12 évben 2,4 milliárd eurót költött erre a célra.

A MÁV 7700 kilométernyi vonalrendszeréből 40 százalék tartozik valamelyik európai korridorhoz. A társaság vezérigazgatója szerint a mellékvonalak többségét gazdaságtalanságuk miatt fel kell számolni.

A november elsejétől hatályba lépő új vasúti törvény szabályozza majd a szabad piaci szereplők működésének feltételeit. Az új törvény megteremti az egyenlő feltételeket a liberalizált vasúti áruszállítási piacon. A kapacitáselosztásra új vasúti hivatalt állítanak fel.

Horváth Zsolt, a Gazdasági és Közlekedési Minisztérium helyettes államtitkára a Világgazdaságnak elmondta: a MÁV-ból kiszervezik a MÁV Cargót, azonban a cég privatizációját nem tervezik. Horváth szerint ugyanakkor a tulajdonos magyar állam kész magántőkét bevonni a cégbe.