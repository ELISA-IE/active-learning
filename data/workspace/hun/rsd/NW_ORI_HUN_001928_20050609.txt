Lepravizsgálat a határontúliaknak

Lepravizsgálat és HIV-szűrés is kötelező a már évek óta Magyarországon élő, letelepedési engedélyt kérő határontúliaknak. A Társaság a Szabadságjogokért jogvédő szervezet szerint következetlenek az idegenrendészeti  jogszabályok, indokolatlan az évek óta itt élőket sokszor megalázó procedúrának kitenni, a fertőző betegségek terjedését nem lehet megakadályozni az előírt vizsgálatokkal.

Több határontúli, letelepedési engedélyért és állampolgárságért sorban álló magyar is arról panaszkodott, hogy a hatóságok sokszor lekezelően bánnak velük, ugyanazokat az igazolásokat többször is be kell szerezniük.

- Na, adja a szarjait! - mondta egy hivatalnok, amikor elkérte egy határon túli magyartól a nála lévő iratokat, igazolásokat. A lekezelő hangvétel mellett mások arról panaszkodtak, hogy sokszor értelmetlenül követelnek a hatóságok különféle igazolásokat.

- Nyolc éve, amikor tartózkodási engedélyt kértem, már bemutattam nagypapám halotti anyakönyvi bizonyítványát és a saját születési anyakönyvi kivonatomat. Most, amikor a letelepedési engedélyt próbálom megszerezni, újra kérték ezeket a dokumentumokat - mondta József, aki 1997 óta él és dolgozik Magyarországon. - Emellett egészségügyi vizsgálatra is el kellett mennem - folytatta. - Igazolnom kell, hogy nem vagyok leprás és HIV-pozitív sem. Az orvosi vizsgálatokért - tüdőszűréssel együtt - 19 ezret kértek, pedig Magyarországon évek óta fizetek tb-járulékot és adót ugyanúgy, mint a magyar állampolgárok. A lepravizsgálat csak annyiból állt, hogy az orvos rám nézett és megkérdezte: Van bőrbetegségem? Mivel azt válaszoltam, nincs, lepramentesnek nyilvánított - mondta József.

A Társaság a Szabadságjogokért jogvédő szervezet szerint következetlenül rendelkeznek az idegenrendészeti szabályok az orvosi vizsgálatokról. Igaz, a most módosított idegenrendészeti törvény szerint a tartózkodási engedélyt kérők egy kicsit enyhébb elbírálásra számíthatnak.

Közegészségügyi okból már csak akkor lehet elutasítani a kérelmet, ha valaki megszegte az előírásokat, például nem jár orvosi kezelésre. Önmagában tehát ha egy külföldi "közegészséget veszélyeztető" betegségben szenved - több olyan betegséget is ide sorolnak, amelyek hétköznapi érintkezés során nem terjed -, már nem elegendő alap arra, hogy a beutazással, illetve a tartózkodással kapcsolatos jogait korlátozzák.

A civil szervezet súlyos hiányosságnak és következetlenségnek tartja azonban, hogy nem módosították az idegenrendészeti törvény további részeit, például a letelepedési engedélyről rendelkező paragrafusokat. Jelenleg a hatóság még az érintettek családi élethez való jogára tekintettel sem adhat letelepedési engedélyt annak, aki például HIV-pozitív. A TASZ szerint nem indokolt, hogy a közegészség védelmében a letelepedési engedély kiadási feltételei eltérjenek a tartózkodási engedély kiadásának feltételeitől.

Az egészségügyi vizsgálatok mellett aggályos lehet, hogy - a Budapest Sun angol nyelvű hetilap egy korábbi cikkének állítása szerint - a különböző engedélyeket igénylő pénzes külföldiek VIP-kiszolgálásban részesülhetnek, ha igazolni tudják, hogy legalább havi egymillió forintot keresnek, a cégük havi bevétele meghaladja a 100 millió forintot, és a vállalkozásuk tagja az Amerikai Kereskedelmi Kamarának. Aki VIP-ügyfél lesz, sorban állás nélkül intézheti ügyeit.

A Bevándorlási és Állampolgársági Hivatal sajtóreferense az [origo] megkeresésére közölte: olyan ügyfélszolgálati iroda, amely kifejezetten csak VIP ügyeket intézne, nem létezik. Van azonban arra lehetőség, hogy egyes ügyfélszolgálati irodában előre egyeztetett időpontban fogadják a hivatal munkatársai azokat az ügyfeleket, akik jelentős gazdasági, tudományos, művészeti, oktatási tevékenységet folytatnak Magyarországon.

Az e körbe tartozó ügyfelek beutazásával és tartózkodásával kapcsolatos eljárások egyszerűsítése érdekében a hivatal több együttműködési megállapodást kötött, amelyek megfelelő garanciavállalásokat is tartalmaznak. Hangsúlyozni szükséges azonban, hogy ezekben az esetben is kell az érintett külföldinek valamennyi jogszabályi feltételt teljesítenie, tehát az egyszerűsítés nem érdemi, jogi, hanem technikai eljárási kérdés - közölte a hivatal.

Arra a kérdésre, hogy miért szükségesek az egészségügyi vizsgálatok, annyit közöltek, hogy ezt a kérdést az Egészségügyi Minisztérium szabályozza, de valószínűleg januártól már nem lesz szükség az orvosi vizsgálatokra.