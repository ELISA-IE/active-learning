Végrehajtották az ezredik kivégzést az USA-ban

Az ezredik elítéltet végezték ki pénteken az Egyesült Államokban. A felesége és az apósa meggyilkolásával vádolt férfit három méreginjekcióval végezték ki.  A halálbüntetés 1976-os visszaállítása óta a legtöbb elítéltet Texasban végezték ki.

Végrehajtották pénteken az Egyesült Államok történelmének ezredik kivégzését Észak-Karolinában, miután a legfelsőbb bíróság elutasította a kettős gyilkosság miatt elítélt Kenneth Lee Boyd utolsó fellebbezését. 

A férfit még 1994-ben ítéltek halálra, mivel hat évvel korábban, két gyermeke szeme láttára agyonlőtte feleségét és apósát. A férfi soha nem tagadta a bűnösségét, azt viszont hozzátette, hogy a gyilkosságok elkövetéshez nagy mértékben hozzájárult veterán múltja. Boyd ugyanis részt vett a vietnami háborúban. 

Az 57 éves férfit három méreginjekcióval végezték ki: az elsőtől elaludt, a másodiktól lebénult, a harmadiktól pedig leállt a szíve. A halálbüntetés visszaállítása, 1976 óta ez volt az ezredik kivégzés az Egyesült Államokban. 

Boyd korábbi nyilatkozatai szerint nem örült az ebből adódó hírnévnek. Szerdán kijelentette: "Irtóznék attól, ha így maradnék meg az emberek emlékezetében. Nem tetszik a gondolat, hogy statisztikai adatként tekintenek rám".

A legfelsőbb bíróság csütörtökön döntött fellebbezése elutasításáról. Mike Easley, Észak-Carolina állam kormányzója szintén visszadobta a kegyelmi kérvényt.

A halálbüntetés ellen tiltakozók, köztük az Amnesty International nemzetközi emberi jogi szervezet, már napok óta virrasztásokkal és egyéb megmozdulásokkal hívta fel a figyelmet "a kivégzési jubileumra" és barbárnak bélyegezte meg az Egyesült Államokban folytatott gyakorlatot. A Raleigh központi börtön előtt, a kivégzés idején közel 150-en tüntettek a halálbüntetés eltörlését követelve.

A legfelsőbb bíróság tízéves moratórium után állította vissza a halálbüntetést 1976-ban, amit a lakosság többsége támogatott. Az első kivégzést 1977 januárjában hajtották végre Utah államban. Garry Gilmore-t egy moteltulajdonos meggyilkolásáért végeztek ki, Norman Mailer az ő története alapján írta meg A hóhér dala című könyvét. Az Egyesült Államok ötven tagállama közül tizenkettőben nincs halálbüntetés, két további államban van ugyan, de nem alkalmazzák. A legtöbb elítéltet Texasban végezték ki, 19 év alatt 355-öt.