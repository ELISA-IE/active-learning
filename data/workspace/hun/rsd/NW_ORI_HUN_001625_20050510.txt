A volt EU-biztos Kínát védi a textilvitában

Pascal Lamy, a Világkereskedelmi Szervezet főtitkári posztjának várományosa felszólította az Európai Uniót és az Egyesült Államokat, hogy ne gátolja a Kínából és a fejlődő országokból származó textiltermékek szabad kereskedelmét. Az EU korábbi kereskedelmi biztosa meglepődésének adott hangot az EU és Kína között kialakult vita miatt, szerinte ugyanis a problémás pontok előre láthatók voltak, és el lehetett volna kerülni azokat - írja a Világgazdaság.

Egy, az EU által szervezett 2003-as konferencián a nagykereskedelmi láncok mind azt hangoztatták, hogy szeretnék kihasználni a kvóták lebontásából származó előnyöket, amelyeket az olcsóbb textilipari termékekhez való hozzájutás kínál - emlékeztetett Lamy.

Az Európai Bizottság a közelmúltban döntött úgy, hogy vizsgálatot indít tíz kínai textilipari árufajta tekintetében, mivel a kvóták januári lebontása óta rohamosan megnőtt azok importja. A kínai kereskedelmi minisztérium legfrissebb adatai szerint a textilipari termékek exportja 22,4 milliárd dollárt ért el az első negyedévben, ami az előző év azonos időszakához képest 19,1 százalékos növekedés - jelenti a Reuters.

Peter Mandelson jelenlegi kereskedelmi biztos szerint az EU és Kína között felmerült nézeteltérés nem fog diplomáciai töréshez vagy kereskedelmi háborúhoz vezetni. Hangsúlyozta továbbá, hogy semmiféle elhamarkodott lépést nem kíván tenni. Mandelson ezen a héten érkezik Pekingbe, hogy Bo Csia-lej kereskedelmi miniszterrel megoldást találjon a helyzet mielőbbi rendezésére - írja a China Daily. Bo a múlt héten franciaországi látogatása során azt fejtegette, hogy az unió feleslegesen felnagyítja a kérdést, az EU-kínai textilkereskedelem ugyanis a kétoldalú áruforgalom mindössze 7,1 százalékát teszi ki.