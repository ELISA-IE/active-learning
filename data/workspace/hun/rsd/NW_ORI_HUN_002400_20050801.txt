Kedden kezdődik a Bajcsy-Zsilinszky út felújítása

Augusztus 2-án kezdődik és várhatóan október 25-én fejeződik be a fővárosban a Bajcsy-Zsilinszky út felújítása. Az útszakaszon a vízvezeték felújítás miatt már jelenleg is forgalomkorlátozásra kell számítani.

Augusztus 2-án kezdődik meg az V. kerületi Bajcsy-Zsilinszky út felújítása. A tervek szerint a Deák Ferenc tér és az Andrássy út közötti szakaszon két-két sávot foglalnak majd el a munkagépek. Várhatóan kedd éjjel marják le az aszfaltot. Csütörtökről péntekre virradó éjjel ezen a szakaszon aszfaltoznak, pénteken pedig az Erzsébet téri csomópontot burkolják le. 

A következő ütem augusztus 8-án indul el, amely során a középső két-két sávban a Bank utcáig először marást, majd aszfaltozást végeznek. Ezt követően a külső két-két sávon megismétlik a munkafolyamatot, és szegélykorrekciót is végeznek. A megújult Bajcsy-Zsilinszky utat várhatóan október 25-én adják át.

Csordás János, a Fővinform ügyeletese az [origo]-nak elmondta: az útfelújítás miatt a jelenleginél nagyobb forgalomkorlátozásra várhatóan nem kell számítani. A Bajcsy Zsilinszky úton ugyanis közel másfél hónapja tart a vízvezeték hálózat felújítása, ami miatt jelenleg is útszűkületre kell számítni.