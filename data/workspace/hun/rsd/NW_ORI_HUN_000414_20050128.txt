Egyre többet kell várni a szakrendelésekre

Egyre több a várakozási idő a szakrendelőkben. Mellrákszűrésre, szemészeti, kardiológiai vagy ortopédiai szakvizsgálatra akár több hetet - egyes helyeken hónapot - is várniuk kell a pacienseknek. A zsúfoltság oka a betegek növekvő és az orvosok csökkenő száma - írja a Népszabadság. 

Manapság már nem kivételes az olyan eset, hogy egy szív-ultrahangvizsgálatra küldött kisgyereknek két hónapig kell várakoznia, hogy sorra kerülhessen. Budapesten átlagban három négy hetet kell várnia annak, akit műszerigényes vizsgálatokra - mellrákszűrésre, ortopédiára - utalnak be - írja a Népszabadság. 

Sok szakrendelő vizsgálóinak ajtaján már táblán is figyelmeztetnek, hogy pácienseket csak előjegyzéssel fogadnak, vagy olyan táblákat látni, hogy rendelés van, de újabb beteget már nem fogadnak. Dr. Lányi István, a budafoki rendelő igazgató főorvosa szerint a sok előjegyzett beteg miatt a váratlanul érkezőknek esélyük sincs a bejutásra. A leghosszabb várakozásra a reumatológiára igyekvők kényszerülnek. 

Hiába kell több orvos a nagy betegforgalmú szakmákban, ha erre sem ember, sem pénz nincs elég. Az egészségügyből legalább is hét-nyolc nagy szakrendelőnyi orvos hiányzik - mondta a főorvos a lapnak. 

A lap szerint vidéken még rosszabb a helyzet. Tatabányán és Miskolcon kevés a szemészorvos, a betegek ezért hónapokat kényszerülnek várakozni - hacsak nem szorulnak sürgős beavatkozásra. Szegeden az ultrahangos vizsgálatra és a kardiológiára kell két-három hetet várni, de az emésztőszervi problémákkal küszködők akár több hónapot is várhatnak. 

Ennek ellenére a betegek elfogadhatónak ítélik a várakozási időket, pedig még az előjegyzésre érkezők is az eredeti időponthoz képest legalább 30 perccel később kerülnek be az orvoshoz - derül ki az Országos Fogyasztóvédelmi Egyesület országos reprezentatív felméréséből. A megkérdezettek kétharmada a protekcionizmust kifogásolta, harminc százalék azt tapasztalta, hogy az ismerősöket soron kívül behívják a rendelőbe, és csupán 25 százalék állítja, hogy az előjegyzésnek megfelelő sorrendben jutott be a rendelésre - írja a Népszabadság.