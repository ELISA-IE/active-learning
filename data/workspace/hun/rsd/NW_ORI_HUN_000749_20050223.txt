Egyre kevesebb pénz jut egyetemi fejlesztésekre

Egyre kevesebb pénzt kapnak az utóbbi években az egyetemek feladatfinanszírozásra, amiből informatikai fejlesztéseket végezhetnének vagy könyveket vehetnének: hallgatónként mindössze évi 3700- 6100 forintot tett ki ez az összeg. Ráadásul az Állami Számvevőszék jelentése szerint a feladatfinanszírozás jelenlegi rendszere nehezen áttekinthető, így nehéz ellenőrizni, hogy pontosan mire költötték az állami pénzeket.

Az Állami Számvevőszék most nyilvánosságra hozott jelentésében a központi költségvetésből feladatfinanszírozási célokra fordított pénzek hasznosulását ellenőrizte. A vizsgálat szerint miközben az egyetemekre költött állami pénzek összességében nőttek az elmúlt években, a feladatfinanszírozásra egyre kevesebb jutott. 2000-ben ugyanis 116, 2003-ban pedig már 209 milliárd forint támogatást kapott a felsőoktatás.

Ebből feladatfinanszírozásra azonban 2000-ben 7,5 milliárdot, 2003-ban már csak 5,4 milliárdot költöttek. Ez azt jelenti, hogy a vizsgált intézményekben egy oktató esetében átlagosan 77-114 ezer forintot, hallgatónként azonban mindössze 3700- 6100 forintot tett ki ez az összeg. A feladatfinanszírozási pénzek nagy részét professzori ösztöndíjakra, fejlesztési programokra, informatikai fejlesztésekre, és oktatási - képzési célokra, például folyóiratok és könyvek vásárlására fordították az egyetemek és főiskolák.

Az ÁSZ megjegyezte, hogy a feladatfinanszírozás jelenlegi rendszere nehezen áttekinthető: a vizsgált intézmények nem alakították ki a támogatások felhasználását nyomon követő belső értékelési rendszert. A támogatások igénybevételéről készített intézményi beszámolók elfogadása legtöbbször csak formális volt, a támogatások tényleges felhasználásának ellenőrzése az előírások ellenére sem történt meg.

Bihary Zsigmond, az ÁSZ főigazgatója a felsőoktatással kapcsolatos vizsgálatról azt mondta, az intézmények részéről erőteljes a nyomás, amíg a forrásokhoz hozzájutnak, utána viszont szerényebbek a törekvések az eredmények, hatások mérésére. Kiderült az is ugyanakkor, hogy a támogatások felhasználása megfelelt a szabályoknak.