Csökken az infláció

Folytatódik a gazdaság második negyedévben kezdődött élénkülése, gyorsan emelkednek a reálkeresetek, csökken az infláció, további alapkamat csökkentés azonban nem valószínű - áll a GKI Gazdaságkutató Rt.-nek az Erste Bank együttműködésével készült előrejelzésében.

Az infláció a tavalyi - adóemelés okozta - átmeneti megugrás után rohamosan csökken, éves átlagban 3,6 százalék, az év végén 3,2 százalék lesz az előrejelzés szerint. Idén a várhatóan növekvő eurókamat, az éppen gyengülő forint, a magas hazai államháztartási hiány és a befektetőket elbizonytalanító választási retorika miatt már aligha valószínű a jegybanki alapkamat csökkentése.

A nyári-őszi hónapokban folytatódott a gazdaság élénkülése: az ipari termelés az első negyedévi 2 százalék után a második és a harmadik negyedévben is közel 10 százalékkal nőtt. Az export kilenc hónap alatt 11, a belföldi értékesítés pedig 4 százalékkal bővült. Utóbbi jóval nagyobb az elmúlt évekénél, csak a fogyasztási cikkeket gyártó ágazatok nem tudták növelni hazai eladásaikat - derül ki a GKI az összeállításából. A termelés főleg a közép-dunántúli és észak-magyarországi régióban emelkedett, a dél-dunántúliban viszont csökkent.

Szeptemberben mintegy harmadával bővült a feldolgozóipari ágazatok új rendelésállománya. Az év egészében szárnyaló építőipar szeptemberben 37 százalékkal növelte teljesítményét. Ezúttal a korábban is jelentős autópálya-építés mellett az útfelújítások, közműépítések, üzleti célú épületek építése is jelentősen bővült.

A külkereskedelmi áruforgalom deficitje az első háromnegyed évben a tavalyi 3,2 milliárd euróról 2,1 milliárd euróra esett. Szeptemberben a kivitel ismét gyorsabban bővült, mint a behozatal. Az első nyolc hónapban az EU régi tagállamaiba mindössze 1,4 százalékkal, az újakba viszont 40 százalékkal emelkedett az export. A régi tagállamokból származó behozatal 3 százalékkal csökkent, az újakból viszont 15 százalékkal nőtt. Az ázsiai országokból azonban az import nőtt sokkal gyorsabban. A külkereskedelmi mérleg a GKI szerint 3 milliárd eurós hiánnyal zár.

A munkanélküliség egy év alatt 1,2 százalékponttal, 7,3 százalékra emelkedett. A versenyszférában minimálisan, de emelkedett a létszám, a költségvetésiben viszont 1,3 százalékkal csökkent. A bruttó keresetek az első háromnegyed évben a versenyszektorban 7 százalékkal, a költségvetésiben kissé gyorsabban emelkedtek. A reálbér idén bő 6 százalékkal bővül, a tavalyi enyhe csökkenést követően.