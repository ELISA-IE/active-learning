Miniszteri döntés miatt bukhat az állam a Club Aligán

Egy miniszteri rendelet nehezíti a 10 milliárd forintra értékelt egykori pártüdülő, a Club Aliga értékesítését. Kolber István tárca nélküli miniszter ugyanis úgy határozott: az értékes üdülő Balaton-parti szakasza is része lesz a balatonvilágosi közforgalmú sétánynak. Az ingatlanegyüttest azonban csak egyben lehet értékesíteni egy korábbi kormányrendelet szerint. Így viszont a mostani rendelet miatt - a tervezett 10 milliárdért - valószínűleg eladhatatlan lesz a Club Aliga, ráadásul a parti sétányt sem lehet kialakítani egyelőre.

Kolber István területfejlesztési tárca nélküli miniszter néhány napja hatályba lépett rendelete szerint a Club Aliga egykori pártüdülő vízparti részének nagy része is beletartozik a balatonvilágosi parti sétányba. A Balaton-törvény értelmében ugyanis minden tóparti önkormányzatnak ki kell jelölnie a település Balatonnal érintkező részének legalább 30 százalékát közforgalmú, mindenki számára nyitott parti sétánnyá.

A mintegy 50 hektáros, 1,3 kilométer hosszú stranddal, három szállodával, 22 villával, éttermekkel, szaunával, teniszpályákkal is rendelkező egykori MSZMP-üdülőként használt Club Aligát azonban a tulajdonosi jogokat gyakorló Egészségügyi Minisztérium egy korábbi kormányrendelet és az érvényes pályázati kiírás szerint csak egyben adhatja el. Ezért a parti sávot nem adják át az önkormányzatnak.

A minisztérium már csak azért sem akarja odadni a bruttó 10 milliárd forintra értékelt ingatlanegyüttest vagy annak egy részt, mert az értékesítéséből befolyt pénzt a tárca kapja. Az összeget a sürgősségi betegellátás fejlesztésére kell fordítani, így például mentőautókat vehetnek a Club Aliga árából.

10 milliárdért egyszer már megpróbálták eladni az egykori pártüdülőt, sikertelenül. A decemberben megismételt pályázatra február 23-ig lehet még ajánlatokat beadni. Fabriczki András, a Club Aliga értékesítésével megbízott miniszteri biztos azt mondta, a rendelet komoly mértékben rontja az értékesítési esélyeket, súlyos anyagi konzekvenciákkal járhat a szabályozás. Elmondta azt is, hogy tavaly decemberben, a pályázat kiírásakor nem lehetett tudni, hogy érinti a Club Aliga partszakaszát is a rendelet. Az viszont már a kiírásban is szerepelt, hogy a parti sávra elővásárlási joga van az önkormányzatnak.

Hozzátette: jelenleg jogászok vizsgálják, milyen következményei lehetnek az ingatlanok értékesítésére a miniszteri rendeletnek. Arról azonban nincs szó, hogy emiatt a tulajdonjoga megváltozna a területnek, mert a településnek csak elővásárlási joga van. A tervezett bruttó 10 milliárdos áron azonban az Egészségügyi Minisztérium nem változtathat, csak a Pénzügyminisztérium hozzájárulásával módosulhat az összeg - mondta Fabriczki.

Amellett, hogy a rendelet miatt nehezebb lesz eladni a tervezett áron a Club Aligát, a parti sétány kialakítása sem tűnik könnyen megoldható feladatnak. Fekete Barnabás, Balatonvilágos polgármestere szerint csak akkor tudnak a rendeletben foglaltaknak és a Balaton-törvénynek eleget tenni, ha megkapják a Club Aliga parti szakaszát. A rendelet ugyan lehetőséget ad arra, hogy a település más részein jelöljék ki a közforgalmú sétányt, erre azonban azért nincs mód, mert a település Balatonnal érintkező részének mindössze 4 százaléka önkormányzati tulajdon, az is strand. Pénze pedig nincs az önkormányzatnak arra, hogy felvásárolja a területet. 

Fekete azt mondta, nem a település hozta a jogszabályt, ezért nem is dolga azt megoldani, hogyan kerüljön a tulajdonukba a törvény által előírt hosszúságú partszakasz. A kormány jelölte ki a Club Aliga egy részét parti sétánynak, oldják meg, hogy önkormányzati tulajdonba kerüljön - mondta, hozzátéve: az állam nem biztosított semmilyen forrást erre a célra.

Fabriczki András viszont úgy véli: ha csökken a területért kapott összeg, akkor kevesebb mentőautót lehet vásárolni, így nem érdekük lejjebb menni az árral. Január van, nem karácsony, miért kapná meg ingyen Balatonvilágos a parti szakaszt? - fogalmazott a miniszteri biztos.

A polgármester viszont azt közölte, nem csak a parti szakaszt, hanem az egész üdülőegyüttest a településnek kellene megkapnia, ingyen. Korábban a kormányprogramra hivatkozva már kérte: a Club Aliga kerüljön az önkormányzat tulajdonába. A kormányprogramban ugyanis az olvasható, hogy a veszteségesen működtetett állami ingatlanokat átadnák az önkormányzatoknak. Erre Pulay Gyula, a MeH államtitkára azt válaszolta, hogy az értékesítésre kiírt pályázat lezárulta után visszatérnek a kérdésre - mondta Fekete.