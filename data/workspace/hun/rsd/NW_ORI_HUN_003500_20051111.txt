Az ÁPV Rt. mentené a Hollóházi Porcelánt

Saját tulajdonosi hatáskörében hoz intézkedéseket a nagy múltú porcelánmanufaktúra fennmaradása érdekében az ÁPV Rt. A vagyonkezelő szervezet tudomásul vette, hogy sikertelenül zárult a Hollóházi Porcelán Manufaktúra Rt. privatizációs eljárása, mert az egyetlen benyújtott ajánlat sem felelt meg a követelményeknek, és reorganizációs tervet dolgoz ki.

Az ÁPV Rt. Igazgatósága csütörtöki ülésén tudomásul vette, hogy sikertelenül zárult a Hollóházi Porcelán Manufaktúra Rt. értékesítése céljából folytatott tárgyalásos privatizációs eljárás, mert az egyetlen benyújtott ajánlat nem felelt meg a kiíró által támasztott minimális követelményeknek. 

Ebben a helyzetben a Vagyonkezelő szervezet úgy döntött, hogy saját tulajdonosi hatáskörében hoz olyan intézkedéseket, amelyek a nagy múltú porcelánmanufaktúra fennmaradását továbbra is biztosíthatják. 

Ennek érdekében a társaság rendkívüli közgyűlésén megújítja a cég vezetését, decemberig működési tervet dolgoztat ki, amelynek tartalmaznia kell a szükséges reorganizáció lépéseit, így a hatékonyság javítását, a készletgazdálkodás áttekintését, a termelés és értékesítés összhangjának megteremtését, és a társaság adósságainak megfelelő menedzselését szolgáló teendőket. 

Ezen célok elérése érdekében az ÁPV Rt. tulajdonosi kölcsönt folyósít a cégnek. Az ÁPV Rt. abban bízik, hogy a sikeres reorganizáció után jelentősen javulnak a Hollóházi Porcelán Manufaktúra Rt. pénzügyi, gazdasági és piaci pozíciói.

Szintén pénteken jelentették be, hogy közös megegyezéssel távozik posztjáról a Hollóházi Porcelán-manufaktúra Rt. vezérigazgatója, Mahalek István. A vezérigazgató, aki huszonhat évet töltött a gyárnál különböző beosztásokban, távozásának okáról nem nyilatkozott, megfogalmazása szerint a többségi tulajdonos ÁPV Rt.-vel abban állapodtak meg, hogy ezt nem hozzák nyilvánosságra.

Hírügynökségi értesülések szerint a vagyonkezelő már kijelölte a hivatalosan november 17-én távozó vezérigazgató utódját, Pálfi Józsefet, aki korábban a Magyar Tankönyvkiadó Rt. vezérigazgatója volt.

Idén a cég 1,05 milliárd forint belföldi és 100 millió forint exportárbevétellel számolt, időarányosan ettől azonban jelentősen elmaradt. Jelentős, mintegy 5-6 havi eladatlan készlet halmozódott fel, ez - miután a szezon most kezdődik igazán - az év végére négy hónapos mennyiségre redukálódhat - közölte a távozó vezérigazgató, aki ugyanakkor elismerte, hogy még ez is nagyon sok. A 2005-ös üzleti terv 25 millió forint eredménnyel számolt, Mahalek István szerint azonban mintegy 50 millió forint veszteség lesz.