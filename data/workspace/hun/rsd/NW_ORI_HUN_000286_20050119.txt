Belülről bírálják Orbán Viktort

Orbán Viktort és a Fideszt bíráló írást tett közzé Malgot István, a Szövetség a Nemzetért polgári kör egyik alapító tagja. Az író és képzőművész szerint a december ötödikei népszavazás nem csak Orbán Viktor, hanem egy politikai irányvonal csődjét jelenti. Malgot úgy látja, hogy a polgári köröket nem sikerült a Fideszbe integrálni. 

"December ötödikén szétrobbant az az illúzió, hogy a Fidesz jelenlegi állapotában képes a nemzet érdekében felelős döntést hozni" - írja a Szövetség című lapban megjelent vitacikkében Malgot István, aki az Orbán Viktor nevével fémjelzett Szövetség a Nemzetért polgári kör egyik alapítója. A Szövetségben megjelent írásból a Népszabadság szerdai száma közöl részleteket. Malgot írása szerint a Szövetség a Nemzetért tagjai több mint egy éve nem találkoztak egymással, az író és képzőművész szerző szerint ez nem véletlen. "Megszűntek vagy elnémultak azok a fórumok, ahol lehetőség volt vélemények ütköztetésére" - áll írásában. 

Kiderült, hogy a polgári köröket nem sikerült a Fideszbe integrálni, azok laza szervezettségükkel ideális terepet kínáltak viszont "álradikális, demagóg vagy éppen szélsőjobboldali" csoportoknak - írja Malgot. Úgy látja, hogy a Fidesz értékek vállalása helyett csak népszerű, vagy népszerűnek tartott nézeteket hangoztat, és hibásan értékeli a helyzetet, amikor fölényesen lefitymálja politikai ellenfeleit.