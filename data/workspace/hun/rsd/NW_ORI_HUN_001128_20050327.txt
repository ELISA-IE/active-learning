Dudálás miatt támadt egy 15 éves fiú

Emberölés kísérletének megalapozott gyanúja miatt egy tizenöt éves fiú ellen folytat eljárást a Szabolcs-Szatmár-Bereg Megyei Rendőr-főkapitányság. A fiú és a sértett között akkor alakult ki a később drámai véget érő konfliktus, hogy utóbbi rádudált autójából a biciklivel haladó 15 éves gyerekre.

A fiú szombaton egy barátjával kerékpározott Kisar községből Nagyarra, amikor rájuk dudált egy autó. A járművet vezető fiatalemberrel szóváltás alakult ki, és a leengedett kocsiablakon benyúlva a fiú megütötte a sofőrt.

A sértett hazament Tarpára, majd apjával együtt este visszatért Nagyarra, ahol ismételten szóváltásba kerültek a két fiúval. A 21 éves fiatalt ekkor szúrta nyaktájékon a 15 éves fiú egy zsebkéssel.  Az életveszélyesen megsérült fiatalembert apja vitte be a fehérgyarmati kórházba. A 15 éves gyanúsított szabadlábon védekezhet.