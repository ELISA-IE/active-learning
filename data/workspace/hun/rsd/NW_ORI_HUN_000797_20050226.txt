Tűz ütött ki egy tajvani felhőkarcolóban

Legalább ketten meghaltak, számos ember pedig a tűz fogságába esett, amikor kigyulladt egy felhőkarcoló Tajvanon. A helikopteres mentők kilenc embert tudtak eddig kimenekíteni a tetőről, de sokan még az égő épületben vannak.

A tűz helyi idő szerint szombat délután 4 óra körül ütött ki a tajvani, 25 emeletes Arany Plaza Toronyban. A tűz az épület közepén lévő bárban ütött ki. Az épületben a báron kívül számos üzlet és több oktatási intézmény is van.

Akik az alsóbb szinteken tartózkodtak, azok azonnal kimenekültek az épületből, miközben táskáikkal védték fejüket a felülről záporozó üvetcserepektől. A felsőbb szinteken tartózkodók pedig a tetőre siettek. Eddig két halálos áldozatról tud a BBC, az egyik az épület biztonsági őre.

A mentést élőben közvetíti a tajvani televízió. Az egyik diák, aki az épületben tanul, a könnyeivel küszködve azt nyilatkozta a riportereknek, hogy sok osztálytársa és a tanárai még mindig az épületben vannak.

A tűz okát egyelőre nem sikerült kideríteni.