Jelentős tőkevonzás miatt erős a dollár

Százmilliárd dollárt meghaladó rekord havi nettó portfolió-beáramlás erősíti a dollárt a mind mélyebb amerikai folyómérleg-hiány közepette is - áll a Moody's Investors Service csütörtökön Londonban kiadott elemzésében.

 

A nemzetközi hitelminősítő adatai szerint szeptemberben külföldi befektetők nettó 101,9 milliárd dollár rekordértékben vásároltak amerikai adósságot, illetve részvényt, és ez a nettó portfolió-befektetési többlet ellensúlyozza a szintén rekord kereskedelemi hiányok által a dollárra gyakorolt, lefelé irányuló nyomást.

A szeptemberrel zárult hat hónapban az amerikai kereskedelmi mérleg átlagos havi hiánya 59,5 milliárd dollár volt, az amerikai értékpapírokba érkező külföldi tőke átlagos havi nettó többlete ugyanakkor elérte a 77,0 milliárd dollárt.

Moody's szerint 2006-ban a fő figyelem az amerikai folyó deficit finanszírozása szempontjából Japánra fog irányulni. Japánban ugyanis a hangsúly a defláció elleni küzdelemről a várakozások szerint áthelyeződik az enyhe inflációs növekedésre, ami emelni fogja a kamatot. Az esetlegesen vonzóbbá váló japán kormánykötvény-hozamok különös aggályra adhatnak okot, mivel 687 milliárd dolláros befektetési értékkel Japán a legnagyobb egyedi külföldi vásárlója az amerikai kincstárjegynek. Az amerikai államadósságban lévő japán tőke 173 százalékkal haladja meg a második legnagyobb külső befektető, Kína kezén lévő amerikai kötvények értékét, áll a Moody's londoni elemzésében.

A hitelminősítő szerint mindazonáltal a japán adósság még messze jár attól, hogy jelentős pénzt szívjon el az amerikai kincstárjegyekből, a tízéves japán állampapír hozama ugyanis jelenleg csaknem 3 százalékponttal elmarad az amerikaitól.

Az elszabaduló amerikai folyómérleg-hiány kényes finanszírozási hátterére már más londoni elemzések is felhívták a figyelmet. Néhány hete a Fitch Ratings, a legnagyobb európai hitelminősítő Londonban kiadott világgazdasági előrejelzésében azt írta: ha a magas olajár 2006 végéig fennmarad, az az amerikai folyó fizetési mérleg hiányát - amely már az idei első félévben 6,4 százalékos rekordot ért el - jövőre a GDP 7,2 százalékára, 943 milliárd dollárra duzzasztaná. 

Ekkora amerikai fizetési hiány fedezéséhez naponta mintegy 2,5 milliárd dollár külföldi tőkebeáramlásra lenne szükség, ami az Egyesült Államok nélkül számolt globális GDP-érték 3 százaléka, állt a Fitch elemzésében.

Ezt az értéket a Moody's jelentésében szereplő, 101,9 milliárd dolláros nettó szeptemberi beáramlás mindenesetre meghaladta, mert ez az érték abban a hónapban átlagosan napi 3,4 milliárd nettó portfolió-beáramlásnak felelt meg.