Felével nőtt az eBay nyeresége

Az online aukciós ház szerdán nyilvánosságra hozott második negyedéves eredményei robusztus növekedésről tanúskodnak. Túlszárnyalva az optimista várakozásokat, a cég nettó eredményei 53 százalékkal emelkedtek az év második három hónapjában; ahogy a bevételek és a részvény-árfolyam is pozitív folyamatokat tükröz.

A tavalyi második negyedéves 190,4 millió dolláros eredményt jócskán fölülmúló idei 291,6 millió dolláros tiszta profithoz ráadásul az összbevételek 40 százalékos növekménye járul; az 1,09 milliárdos érték jócskán meghaladja a piaci várakozásokat, melyek korábban 1,04 milliárdról szóltak - írja a BBC.

Eközben minden egyéb fontos mutatóban fejlődés tapasztalható, így az aktív használók számában is, amely az elmúlt tizenkét hónapban 48 millióról indulva elérte a rekordnak számító 64,6 milliós szintet. A roppant kedvező eredmények egyik fő letéteményese a PayPal rendszer dinamikus terjesztése a fejlődő országokban, valamint az amerikai és német piac kedvező változásai.

A meggyőző teljesítmény hatására nem csak a részvényárfolyamok értékelődtek fel a zárás utáni kereskedésben, hanem az év végi várakozások is fölfelé módosultak, a nyereség a korábbi 79 centes előrejelzésről 82-83 centre emelkedett. 

Az eBay korábban nem volt mindig a szerencse pártfogoltja. Az elmúlt hónapokban ugyanis volt példa részvényei 40 százalékos árzuhanására is, ami alaposan csökkentette a kaliforniai cég piaci értékét. A csúszás egyébként januárban kezdődött, az akkori, csalódást keltő negyedéves adatok napvilágra kerülése után sok befektető szabadulni akart részesedésétől.