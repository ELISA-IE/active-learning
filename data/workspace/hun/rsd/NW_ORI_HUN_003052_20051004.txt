A "hat láb magas pitbullt" tette főbíróvá Bush

Számos kritika érte az amerikai elnököt amiatt, hogy az Egyesült Államok Legfelső Bíróságának bírójává jelölte Harriet Mierst. Miers ugyanis soha nem volt még bíró, alig publikált, és sokáig Bush személyi ügyvédjeként dolgozott. Támogatói szerint ugyanakkor az alig ismert szakember jó választás, mivel tiszta lappal indul. 

Egykori személyi ügyvédjét, Harriet Mierst jelölte a legfelsőbb bíróság egyik megüresedő helyére az Egyesült Államok elnöke. George Bush lépését nem csak az ellenzéki demokraták, de saját pártján belül is sokan kritizálják. Az eddig a bíróság konzervatív és liberális tagjai közötti erőegyensúly fenntartójaként működő, de visszavonult Sanrda Day O'Connor helyére most egy olyan személyt ültetnek, aki feltétlenül lojális az elnökhöz, ugyanakkor egyáltalán nincs bírói gyakorlata.

A Bush belső köreihez tartozó Mierst, akit az elnök csak "hat láb magas pittbullként" aposztrofált, eredetileg csak arra kérték fel, hogy keressen jelölteket a megüresedett főbírói tisztségbe, majd meglepetésszerűen őt magát nevezték ki bírónak. A 60 éves Miers Sandra Day O'Connort váltja, aki az elmúlt években higgadtan próbált lavírozni a legfelsőbb bíróság konzervatív és liberális szárnya között. 

A lépést nem csak Bush ellenfelei, de saját párttársai is élesen kritizálták. Sokan a konzervatív étékeket nyíltan képviselő jelöltben bíztak. A fő ellenérvek vele szemben, hogy nem eléggé képzett a poszt ellátására és nincs bírói gyakorlata, miközben olyan kérdésekről kell majd döntenie, mint a melegek házasságának engedélyezése, az abortusz és a személyes jogok védelme. Ellenzői kiderítették, hogy élete során mindössze két jogi témájú írást publikált, sokan azért panaszkodnak, mert szinte senki nem ismeri. 

Mások ugyanakkor előnyként könyvelik el Miers bírói tapasztalatának hiányát, illetve azt, hogy eddig nem hangoztatta a nyilvánosság előtt véleményét a bíróságra a közeljövőbe váró - fentebb említett - kényes ügyekben, így "tiszta lappal" indulhat. Egy demokrata szenátor egyenesen úgy vélte, a tekintélyes bíróság csak jól jár egy gyakorló ügyvéddel. Dick Cheney alelnök egy konzervatív rádióműsorban azt közölte, tíz év múlva ki fog derülni, hogy remek választás volt Miers. 

Harriet Miers személyi ügyvédként dolgozott Bush mellett egészen 1993 óta, amikor a jelenlegi elnök még a texasi kormányzói székért indult. Először egy vitás ingatlanügyben segítette, majd Bush már kormányzóként megtette a texasi szerencsejáték-felügyelet vezetőjévé, olyan időkben, amikor a testületet sok támadás érte korrupció miatt. Miers széles körben elismerést vívott ki magának azzal, hogy megtisztította a testületet. Amikor Bush Washingtonba ment, magával vitte, ahol számos poszton dolgozott az elnök közelében, míg végül 2004-ben ő lett a Fehér Ház jogi képviselője. 