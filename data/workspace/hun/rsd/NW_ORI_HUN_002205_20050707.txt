Több rablást is elkövethettek a kézigránátos támadók

A májusi budaörsi Tesconál elkövetett fegyveres rablás miatt őrizetbe vett személyek közül kettőt egy korábbi érdi pénzszállító-rablással is meggyanúsítottak a rendőrök - írja a Népszabadság. A lap szerint nem kizárt, hogy a banda lelkén több hasonló rablás is szárad.

A januári érdi pénzszállító-rablással is gyanúsítanak a rendőrök két férfit a közül a három közül, akiket a május 14-én a budaörsi Tesco parkolójában történt támadás gyanújával vettek őrizetbe. A Nemzeti Nyomozó Iroda (NNI) kommandósai korábban egy személyt már elfogtak a január 11-i érdi K & H-fiók kirablása miatt - írja a Népszabadság. A lap szerint nem kizárt, hogy a négytagú bűnbandának a budaörsi és az érdi pénzszállító-rablások mellett más, eddig felderítetlen rablótámadásokhoz is köze van. 

Az érdi támadáskor a rablók rálőttek a pénzeszsákokat cipelő biztonsági őrre, majd a pénzszállító-kocsira is leadtak egy sorozatot.  Lopott autóval menekültek, amit később felgyújtottak. Május 14-én a budaörsi Tesco gazdasági bejáratánál elkövetett rabláskor ugyancsak fegyvert használtak: lábon lőtték a pénzszállítót, majd a kiérkező rendőrökre is rálőttek, kézigránátot dobtak rájuk. A rablók itt 30 milliót zsákmányoltak

A két rablótámadás között több hasonlóság van: a szemtanúk mindkét esetben magas, erős testalkatú támadókat láttak, a támadáshoz lopott, rabolt autót használtak, amiket néhány kilométerrel odébb felgyújtottak. Hasonló módszerekkel több támadást is elkövettek az elmúlt hónapokban - írja a Népszabadság.