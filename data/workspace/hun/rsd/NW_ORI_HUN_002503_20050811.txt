Rögzítik a Ferihegyre érkező autók rendszámát

A londoni merényletek hatására szigorodtak a biztonsági intézkedések a Ferihegyi reptéren. Az év végéig több mint 200 kamera pásztázza a reptéren megforduló utasokat, a légikikötőbe érkező összes autó rendszámát pedig rögzítik. Adatvédelmi szakértők szerint a folyamatos megfigyelés alkotmányellenes, az csak a rendőri intézkedés során indokolt.

Jelentősen szigorodtak a biztonsági intézkedések a Ferihegyi repülőtéren a londoni terroreseményeket követően. Juhász Gábor, a Belügyminisztérium politikai államtitkára az [origo]-nak elmondta: az intézkedések célja, hogy a reptéren belüli forgalom még átláthatóbb legyen. Ennek érdekében növelik a biztonsági ellenőrző pontok számát, így a reptér különböző zónáiba csak arra jogosító engedélyek birtokában lehet belépni. Az elmúlt hetekben nőtt a légikikötőben szolgálatot teljesítő rendőrök száma is.

A terrorellenes intézkedések keretében év végig több mint hússzal növelik a reptéren üzemelő kamerák számát. Gelencsér István alezredes a reptér biztonsági szolgálatának alosztályvezetője az [origo]-nak elmondta: jelenleg közel kétszáz kamera üzemel a reptéren, amivel folyamatosan pásztázzák az utasforgalom számára nyílt és zárt területeket. A kamerák képeit a rendőrség munkatársai rögzítik, a felvételeket pedig egy hónapig tárolják. 

Szintén a biztonsági rendszer részét képezi a rendszámok megfigyelése. Az összes  reptérre érkező, valamint onnan távozó jármű rendszámát rögzítik. A reptéri rendőrség által működtetett program az összes ország rendszámát képes felismerni. A rögzített adatokat naponta vetik össze a körözött járművek adataival. A rendszámokat egy hónapig tárolják, bűncselekmény estén így 30 napig kereshetők vissza a Ferihegyen megforduló járművek adatai.

A Belügyminisztérium államtitkára elmondta: a tárca rendelkezik több olyan mobiltelefon-frekvenciát elnyomó eszközzel is, amivel hatástalaníthatók a mobil által működtett bombák. A készülék többméteres körzetben képes kioltani mobilhullámokat, így a terroristák tárcsázással nem tudják aktiválni a bombákat. A készülék pedig hasznos lehet a reptereken is, ahol a biztonsági szolgálatok naponta több elhagyott, gyanús csomagra bukkannak. A tárca azonban az egész repteret leárnyékoló rendszer kiépítést nem tervezi.

A reptéri biztonsági rendszert nem vizsgálta ugyan az adatvédelmi biztos, Gulyás Csaba, az adatvédelmi biztos munkatársa azonban az [origo]-nak elmondta: a rendőrségi törvény csak a rendőri intézkedéssel összefüggő adatrögzítést engedélyezi, vagyis csak tüntetések, igazoltatások során rögzíthető felvétel. Gulyás szerint a folyamatos adatrögzítés alkotmányellenes. A kamera lényege, hogy a rendőrség azonnal tudjon intézkedni, a felvétel folyamatos rögzítése nem indokolt - tette hozzá az adatvédelmi biztos munkatársa.