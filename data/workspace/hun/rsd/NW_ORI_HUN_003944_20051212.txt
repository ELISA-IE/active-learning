Vártnál nagyobb nyereséggel számol az MFB

A tervezettnél jóval nagyobb lesz idén a Magyar Fejlesztési Bank Rt. (MFB) nyeresége és az áprilisban meghirdetett "Sikeres Magyarországért" Hitelprogramoknak köszönhetően, jelentősen megnőtt a bank hitelállománya - számoltak be a bank vezetői hétfőn.

Erős János és Czirják Sándor, a bank vezérigazgatói hétfői sajtótájékoztatójukon elmondták, hogy az idei évre tervezett 9,513 milliárd forinttal szemben, várhatóan 25-25,5 milliárd forint adózás előtti nyereséget könyvel el az MFB és az év végére várt, 797-800 milliárd forint mérlegfőösszege is jóval nagyobb lesz a tervezett 671,97 milliárdos nagyságúnál.

Czirják Sándor elmondta: a profitterv túlteljesítése annak köszönhető, hogy rendeződött a mezőgazdasági szövetkezeti üzletrészek felvásárlásával foglalkozó Szövür sorsa, így 13,5 milliárd forint céltartalék felszabadult. Enélkül a nyereség mintegy 11-12 milliárd forint lenne. A mérlegfőösszeg vártnál nagyobb bővülésének magyarázata pedig az, hogy a terv készítésekor nem kalkuláltak az autópálya-finanszírozással. A hitelintézet tulajdonos által elfogadott üzleti terve 2006-ra 10,103 milliárd forint adózás előtti nyereséggel és 818,833 milliárd forint mérlegfőösszeggel számol. 

Czirják Sándor arról is beszélt, hogy a külföldi forrásbevonás ugrásszerűen megnőtt: a 2004. évi 393 millió euróval és a 2005-re tervezett 500 millió euróval szemben, várhatóan mintegy 700 millió eurót tesz ki. Jövőre a bank 1 100 millió euró külföldi forrásbevonással számol, vagyis továbbra is meghatározó, aktív részese kíván lenni a nemzeti fejlesztési politikának, és dinamikusan ösztönözni kívánja a hazai piac szereplőit, vállalkozásait. 

Erős János vezérigazgató hangsúlyozta, hogy ez év áprilisában meghirdetett "Sikeres Magyarországért" Hitelprogramokkal, az MFB áttekinthetőbb hitelprogram-csomagot dolgozott ki. Az egyszerűsítéssel egyidejűleg bővült a kínálat, ez is hozzájárult a kihelyezett hitelállomány jelentős növekedéséhez.  

Az Agrárfejlesztési Hitelprogram, az Önkormányzati Infrastruktúra-fejlesztési Hitelprogram, valamint a Vállalkozás-fejlesztési Hitelprogram keretösszege, az év során folyamatosan bővült. A bank összesen 2 868 pályázatot fogadott be és 2 661-et jóvá is hagyott, összesen mintegy 176 milliárd forint értékben. Fejlesztési tőkefinanszírozásra 17 milliárd forintot fordított, a kormányzati támogatás-közvetítés pedig 410 milliárd forintot tett ki. 

Az EU-elvárásokhoz és -tendenciákhoz igazodva, változik az állam szerepe: jelentősen csökken a vissza nem térítendő támogatások aránya és nagysága - hangsúlyozta Gál Péter, vezető közgazdász. Elmondta: fokozottan előtérbe kerülnek az állami források hatékony, célszerű, piacbarát felhasználását elősegítő kihelyezési formák, ennek folytán megnő a pénzügyi közvetítő rendszer szerepe, az állami támogatás banki eszközökkel történő kihelyezésének jelentősége. Emellett az ágazati támogatásokról egyre inkább a horizontális támogatásokra (kis- és középvállalkozások, környezetvédelem, foglalkoztatás, átképzés, kutatás-fejlesztés) tevődik a hangsúly. 