Al-Kaida: Zarkávi jó egészségnek örvend

Jó egészségben van Abu Muszab az-Zarkávi, az al-Kaida nemzetközi terrorszervezet iraki csoportjának vezetője - adta hírül pénteken egy internetes közlemény, amelynek hitelességét azonban nem lehetett megerősíteni.

"Vezérünk jó egészségben van. Éppen egy dzsihádista akciót irányít, és követi annak részleteit, miközben ezt a közleményt fogalmazzuk" - olvasható "az al-Kaida mezopotámiai szervezetének" tájékoztatási felelőseként jelentkező Abu Maiszára al-Iraki által aláírt dokumentumban. Ugyanez a személy volt az, aki kedden egy internetes közleményben bejelentette, hogy Zarkávi megsebesült.

Az iraki hadsereg pénteken két felkelőnek és Zarkávi egyik bizalmasának foglyul ejtéséről adott hírt. Mint Szaíd al-Húrijat tábornok közölte, a három, terrorizmussal vádolt személyt egy razzia során er-Rifái térségében, Násziríjától mintegy 90 kilométerre fogták el.