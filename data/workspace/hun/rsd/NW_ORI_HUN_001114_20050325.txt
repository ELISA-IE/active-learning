Az evásoknál jobb az adómorál

Az eva alanyainál jóval kevesebb szabálytalanságot tapasztalt tavaly az APEH, mint más adózók vizsgálatánál, írta a Világgazdaság. Az idén főleg azt vizsgálják az evásoknál, hogy szabályszerűen állították-e ki a számlát, és hogy van-e annak valóságtartalma.

Az APEH szerint nem határozták meg az idén előre az evás ellenőrzések számát, hanem revizori kapacitásukat a célszerűség és a gazdaságosság szempontjait érvényre juttatva használják fel.

Az evás adózók közül többféle szempont alapján választják ki ellenőrzésre az adózókat: kiemelten számíthatnak vizsgálatra azok, akik az előző évek bevallásai alapján jelentős bevételnövekedést realizáltak. Ezekben az esetekben a számla befogadójánál és a kibocsátójánál is a számla valóságtartalmát vizsgálják, és azt, hogy a gazdasági esemény ténylegesen teljesült-e. Vizsgálják azt is, hogy az evás vállalkozó jogszerűen választotta-e ezen adónemet. Az ellenőrzések során az evás vállalkozók által kiállított számlák szabályszerűségét, a nyilvántartási kötelezettségek teljesítését is vizsgálják. Az evásokat többnyire utólagos ellenőrzések keretében vizsgálják, de előfordul az is, hogy az egyes adókötelezettségeik teljesítését nézik meg a revizorok, illetve adatgyűjtésre irányuló ellenőrzéseket végeznek.

Kevesebb szabálytalankodó evás volt

Az egyszerűsített vállalkozási adó alanyainál jóval kevesebb szabálytalanságot tapasztalt tavaly az adóhatóság, mint más adózók ellenőrzése kapcsán. Ezen adózók vizsgálatakor ritkábban és kisebb összegben tárt fel az APEH adóhiányt. Az adóhatóság szakértői szerint mindez jól bizonyítja, hogy a kisebb adóterhelés és a kevesebb adminisztráció javítja az adózási morált. Az ellenőrzések során leggyakrabban azért tett az adóhatóság megállapítást, mert jogszerűtlen volt az evás vállalkozó be- vagy kijelentkezése, elmulasztotta számla- vagy nyugtaadási kötelezettségét, bizonyos nyilvántartásokat nem vezetett. Több evás vállalkozónál előfordult, hogy nem fizetett járulékot, holott kellett volna.

Az evás vállalkozók egyébként február végéig az időarányosnál jóval több adót fizettek be a költségvetésbe: miközben az éves előirányzat 75,3 milliárd forint, ennek több mint negyede teljesült az év első két hónapjában.