Mondatbankkal segíti a tanítókat az OM

Az oktatási törvény módosítása új helyzet elé állítja most januárban az állami iskolák tanítóit: osztályzatok helyett szövegesen kell értékelniük az elsősöket. Az oktatási tárca "mondatbankot" állított össze, hogy segítse a pedagógusokat a minősítésben. Amennyiben tanítója igénybe veszi a szaktárca segítségét, a szülők akár azt is olvashatják gyerekükről, hogy "jól tájékozódik a számegyenesen". 

Ebben a tanévben (félévkor és év végén) már szövegesen kell értékelni az első osztályos kisdiákokat. Az oktatási törvény módosítása értelmében ugyanis az általános iskolák alsó tagozataiban - az első három évfolyamban és negyedik félévkor - a tanároknak osztályzatok helyett szövegesen kell értékelniük a tanulók teljesítményét. Bevezetése felmenő rendszerben történik, tehát most egyelőre csak az elsősök esetében kötelező a szöveges értékelés.

Az alternatív tanrendű iskolákban a szöveges módszer nem ismeretlen, azonban az állami tanintézetek eddig csak (szám)jegyekkel minősítették a tanulókat. Ezért az Oktatási Minisztérium a tanítók segítségére egy "mondatbankot" állított össze, hogy tanácstalanság esetén a tanítók abból összeollózhatják az értékelő sorokat, valamint egy táblázatos értékelőből is ihletet meríthetnek. Az oktatási tárca honlapján szereplő anyagban hangsúlyozzák, hogy az ott leírtak csak ajánlások, alkalmazásuk természetesen nem kötelező. 

A mondatbank több tárgykörbe sorolja a megállapításokat. Az a kisdiák, aki azt olvassa majd tanítójától kapott értékelő lapon, hogy "jól tájékozódik a számegyenesen", büszkén húzhatja ki magát, mivel valószínűleg tisztában van a számok értékeivel. Akinek a lapján az áll, hogy "segítséggel tud összeadni és kivonni a 10-es számkörben", az tudhatja ebből, hogy önállóan erre még nem képes, és azt is, hogy mire kell törekednie. A mondatbankban szerepel a ceruzafogás értékelése (megfelelő/bizonytalan), a füzetvezetés minősítése (tiszta, rendezett/időnként rendezetlen) is. 

Vannak sablonmondatok a kisdiák beszédének értékelésére is (tiszta, érthető, korrekciót igénylő stb.), szóbeli kifejezőkészségére (gazdag, választékos/ szegényes; szívesen mond mesét, verset a társainak/még nem szeret szerepelni), írására, olvasására, és természetesen matekból, környezetismeretből, énekből, rajzból, technikából és tornából is adtak segítő mondatokat a tanítóknak. 

A tanítóknak lehetőségük van táblázatos értékelésre (sok helyen a táblázatos értékelést egészítik ki szövegesen). Ebben is segítséget ad nekik az oktatási tárca. A táblázatban a tantárgyanként és készségenként négyféle minősítés közül lehet választani, így ez nagy mértékben hasonlít az eddigi osztályzásra. Csak például testnevelésből nem jeles, hanem "ügyes" a legjobb minősítés, míg a négyes a "kitartó". A geometriai alakzatok felismerésében pedig "biztos - jártas - pontatlan - tájékozatlan" kategóriák közül lehet választani a szaktárca táblázata szerint. A legrosszabb kategóriába eső minősítések nem elégtelennek számítanak (és bukást jelentenek), hanem csupán azt jelzik, hogy a nebuló felzárkóztatásra szorul.

Az oktatási tárca és az oktatási szakemberek szerint a szöveges értékelés sokkal több információt nyújthat a szülőknek és a diákoknak a teljesítményükről és fejlődésükről, mint az eddigi osztályzatok. A diákok pedig a tudásért és nem a jegyekért tanulhatnak, ha nem a hagyományos módon értékelik őket, ez pedig csökkenti a szorongásaikat, félelmeiket - olvasható egy korábbi, az Oktatási Minisztérium megbízásából készített tanulmányban.

Kozák Dániel