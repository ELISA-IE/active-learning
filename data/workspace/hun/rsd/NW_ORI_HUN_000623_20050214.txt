Nem lesz BKV-sztrájk

Hétfő hajnalra a szakszervezetek többségével sikerült megegyeznie a BKV vezetésének, így elmarad a keddre meghirdetett munkabeszüntetés. Már csak egy szakszervezettel nem tudtak megegyezni, de ez az érdekképviselet sem szervezi már az eredetileg keddre tervezett munkabeszüntetést. 

Hétfő hajnalban sikerült megállapodni a BKV vezetésének és a szakszervezeteknek az idei bérekről, így elmarad a keddre meghirdetett munkabeszüntetés - jelentette be a közlekedési társaság vezérigazgatója a Nap-kelte hétfő reggeli adásában. Aba Botond azt mondta, hogy már csak egy szakszervezettel nem tudtak megegyezni - ez az érdekképviselet még szeretné kikérni tagjainak véleményét a megállapodásról - de már ők sem szervezik az eredetileg keddre tervezett munkabeszüntetést. A BKV a kért bruttó 18 ezer forintos béremelés helyett végül 16 ezer forintot ajánlott, és ezt a vállalat több szakszervezete elfogadta. 