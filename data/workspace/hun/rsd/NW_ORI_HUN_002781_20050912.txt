Elmarad a sztrájk Ferihegyen

Mégsem lesz sztrájk Ferihegyen: a Budapest Airport vezetése vasárnap megállapodott a szakszervezetekkel. Éves szinten csaknem 17 százalékos alapbéremelésben, havi harmincezer forintos béren kívüli juttatási csomagban, 57 ezer forintos üdülési hozzájárulásban, valamint 3 éves kollektív szerződésben egyezett meg a Budapest Airport munkáltatói és munkavállalói oldala. A munkavállalói érdekképviseletr azonban továbbra is ellenzi a BA Rt. privatizációját.

A sztrájkbizottság a megállapodásban foglaltak teljesülésével megszünteti működését. Hárskuti János vezérigazgató a tárgyalásokat követően kijelentette: "Megtettünk mindent, hogy a repülőtér gond és fennakadás nélkül működjön". A Budapest Airport Rt. vezérigazgatójának meggyőződése, hogy "a munkavállalói kérdéseket sikerült megnyugtató módon rendezni és a dolgozóknak kiszámítható jövőt biztosítani". 

Kovács Zoltán, a Budapest Airport üzemi tanácsának korábbi elnöke, a sztrájkbizottság tagja még szerdán azt közölte, amennyiben nem sikerül megegyezni a munkáltatóval, az érdekképviseletek akár többnapos sztrájkot is hirdethetnek Ferihegyen.

A létrejött megállapodás szerint januárig visszamenőlegesen 10 százalékos béremelést kap minden munkavállaló. Ezzel az idén már végrehajtott 6,62 százalékos béremelést további visszamenőleges 10 százalékos bérfejlesztés követi.

A Budapest Airport és a szakszervezeteket képviselő sztrájkbizottság megállapodott abban, hogy a következő évre 417 ezer forint értékű adómentes juttatás jár minden dolgozónak. Ez havonta harmincezer forintos cafetéria-juttatást, valamint éves szinten 57 ezer forintos üdülési támogatást jelent. "A munkavállalók érdekeinek védelmében elértük célunkat, sokat javult a BA dolgozóinak helyzete" - mondta Kovács Zoltán, a sztrájkbizottság tagja. 

A felek új kollektív szerződést is kötöttek, amely határozatlan időre szól, és három éven belül nem mondható fel. Továbbá létrejött egy, a munkavállalók szociális helyzetének javítását koordináló munkabizottság is, amely harminc napon belül akciótervet dolgoz ki munkakörülmények javítására. A megállapodás részét képezi a földi kiszolgálás és a minibusz-tevékenység önálló társaságban történő működtetése is.

Az érdekvédelmi szervezetek és a munkáltató megállapodását a tulajdonos ÁPV Rt. igazgatóságának is jóvá kell hagynia.

Kovács Zoltán az [origo]-nak elmontdta: a megegyezést követően a tanács akkor oszlatja fel magát, ha a tulajdonos ÁPV Rt. igatósága is jóváhagyja a reptér vezetésével megkötött egyezményt. Kovács elmondta: a mostani egyezmény sem változtatott a reptér privatizációját elítélő álláspontjukon.

A BA Rt. dolgozói érdekképviseletei az elmúlt héten a privatizációval kapcsolatos felmérést végeztek a BA Rt. dolgozói között 1097 válaszadóból 1027 ellenezte a reptér magánosítását jelenlegi formájában. Kovács Zoltán az [origo]-val közölte: minden törvényes eszközt igénybe vesznek majd, hogy a privatizáció törvényesen menjen végbe, és érvényesíthessék a dolgozói akaratot.