Negyedmilliárddal tartoznak a csepeliek

A Csepeli önkormányzat bérlakásaiban élők negyedmilliárd forint hátralékot halmoztak fel lakbérből és közüzemi díjakból. Az önkormányzat képviselőtestülete szerdán módosította a közüzemi díjakról szóló rendeletet. Ezentúl megpróbálják szigorúbban behajtani a tarozásokat. Egyesek szerint a hátralékosok nem akarnak fizetni, ha nem muszáj, a családsegítők szerint olyan szegények a lakók, és olyan magasak a díjak, hogy nem tudnak kikerülni az adósságcsapdából.

A csepeli önkormányzati bérlakásokban élők csaknem 250 milliós hátralékot halmozatak fel lakbérből és közüzemi díjakból. Az önkormányzat szigorítja az adósságok behajtását, ezentúl aki nem vállalja a törlesztési feltételeket, számíthat arra, hogy felmondják a bérleti szerződést. 

A bérlakásokban a családsegítők szerint azok maradtak, akik a leghátrányosabb helyzetben vannak. A többiek megvásárolták a bérlakásokat. Van olyan háztartás, ahol több millió forinttal tartoznak. 

Gáborné Aczél Ágnes, a csepeli családsegítő szolgálat vezetője az [origo]-nak elmondta, a legtöbben nagy összegű hátralékkal küzdenek. A bérlakások többsége ráadásul rossz állapotú panellakás, ahol sokkal magasabbak a rezsiköltségek. 

A családoknak nincs pénzük, hogy az aktuális számlákon túl a tartozásokat, sok esetben azok kamatait is fizessék - mondta Gáborné. "Azok, akik annyira szegények, hogy a havi számláikat sem tudják fizetni, be sem kerülnek az adósságkezelési rendszerbe, amelyet a családsegítők működtetnek. 

Gáborné szerint a legtöbb esetben az "adósságcsapda" növeli a hátralékokat, bár előfordul, hogy többen nem is fizetik ki a számláikat, ha nem muszáj. "Itt nem a nagy adócsaló családokról van szó, de egyre több a nagy adós, az az igazság" - mondta Gáborné. A családsegítők évente négy-ötszáz család hátralékát kezelik, részben önkormányzati, részben alapítványi vagy állami támogatásból. Ebben azonban csak az részesül, aki a havi számlákat ki tudja fizetni, és valamennyi önrészt tud vállani az adósságból. 

Szenteczky János, a CSEVAK csepeli vagyonkezelő kft. munkatársa szerint az önkormányzat szigorúbban lép fel ezentúl. Ha az adós nem kíván az önkormányzat családsegítő programjában részt venni, akkor a tartozás felét kell egy összegben kifizetnie és a fennmaradó részre maximum 12 hónapos részletfizetési kedvezmény biztosítható. Ellenkező esetben az önkormányzat felmondja a bérleti szerződést és a szükséges lépéseket akár a lakáskiürítés kezdeményezéséig is megteszi - mondta Szenteczky. 

"Eddig az önkormányzat vagyonkezelője próbált megegyezésre jutni a bérlőkkel, mostantól a bérlőknek kell törekedni a megállapodásra" - mondta Szenteczky, hozzátéve, hogy a szabályozás nem változott, csak ezentúl - az adósságkezelés feltételeinek biztosítása mellett - szigorúan betartatják a vonatkozó rendeletet, melyről kedden döntött a képviselőtestület. 

Szenteczky elmondta, Csepelen körülbelül 1800 bérlakás van. Szerinte döntő mértékben nem fizetésképtelenségről van szó, sokkal inkább az eddigi enyhe szankciók miatt a bérlők fizetési hajlandóságról. 

A fővárosban egy átlagos négytagú család számára az [origo] számításai szerint havonta körülelül 18-19 ezer forint a távhő díja a téli hónapokban. A csatornadíj 1700, a vízdíj 2500 forint körül mozog, a szemétdíj körülbelül 750 forint. 