Chávez szerint sincs többé olcsó olaj

Hugo Chávez venezuelai elnök szerint vége az olcsó olaj korának: a világnak egyszerűen fel kell készülnie a magas olajárakra, mondta az indiai látogatáson lévő elnök szombaton. Venezuela a világ ötödik legnagyobb olajexportáló országa. Chávez elnök szerint a nyersanyag ára az elkövetkezendő időben 40 és 50 dollár között lesz hordónként.

Az Opec (olajexportáló országok szervezete - Organisation for Oil Exporting Countries, a szerk.) egyetlen dél-amerikai tagjának elnöke energetikai megállapodásokat írt alá az indiai kormányzattal. India a nyersanyagszükségletének 70 százalékát fedezi importból, és a venezuelai San Cristoban olajmezőben szerzett most 49 százalékos részesedést.

Hugo Chávez az aláírást követően elmondta: jelenleg azon dolgoznak, hogy stabilizálják az olaj árát a 40-50 dolláros hordónkénti (159 liter) szinten. Ez az ársáv az, ahol a nyersanyag az elkövetkező időben mozogni fog, mondta az államfő, aki szerit azonban egy idő múlva ennél a szintnél is drágább lesz majd az olaj. "A világ elfelejtheti az olcsó olajat - olyan soha nem lesz már" mondta az AFP hírügynökségnek Hugo Chávez.

Pénteken a nyugati féltekén irányadó amerikai könnyűolaj (WTI - West Texas Intermediate) hordónkénti ára 53,78 dollárra emelkedett, ami négy hónapos csúcsnak felel meg. 2002 elején a New York-i jegyzésben a WTI ára alig érte el a 20 dollárt.