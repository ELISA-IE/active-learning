Apadnak a hazai folyók

A legtöbb magyarországi folyó apad, harmadfokú árvízvédelmi készültség már nincs érvényben. A fővárosban csütörtök estére járható lesz az összes rakpart. Borsod megyében az árvíz miatt négy út járhatatlan. A következő hetekben újabb árhullám várható.

Országszerte apadnak a hazai folyók, szerdán harmadfokú árvízvédelmi készültség már nincs érvényben. A hirtelen olvadás okozta árhullám várhatóan néhány nap alatt levonul. A mostani árhullámmal a Tisza és a Duna vízgyűjtő területein felhalmozódott hómennyiség a harmadára apadt.

Horkai András, az Országos Környezetvédelmi, Természetvédelmi és Vízügyi Főigazgatóság árvízvédelmi osztályának helyettes vezetője az [origo]-nak elmondta: jelenleg 2155 kilométeres folyószakaszon van árvízvédelmi készültség. Másodfokú készültség a tegnapihoz képest rövidebb vonalon, 328 kilométeres szakaszon, a Sebes-, a Fekete-, a Fehér-, a Hármas-, és a Kettős-Körösön van érvényben. A Körösök vízszintje azonban folyamatosan apad, az árvíznek nincs utánpótlása. A következő napokban várhatóan egyre rövidebb szakaszon lesz majd készültség.

A Duna kedd este 10 órakor tetőzött a fővárosban 635 centiméter magasan, azóta foymatosan apad. Lakatos Péter, Fővárosi Csatornázási Művek ügyeletese az [origo]-nak elmondta: az ár miatt újabb rakpartot nem kellett lerázni, jelenleg csak a budai alsó rakpart Mozaik utca és a Margit híd közötti szakasza van lezárva. A többi rakpart 650 centiméteres vízmagasságnál került volna veszélybe. Lakos elmondta: az elöntött rakpartot csütörtök délután megtisztítják, estére pedig valószínűleg újra megnyitják a forgalom előtt.

Apad a Tisza is, ennek ellenére szerdán az árvíz miatt le kellett zárni Borsod-Abaúj-Zemplén megyében négy út egy-egy szakaszát. Nem lehet közlekedni a Muhi-Köröm, a Tiszaújváros-Kesznyéten, a Sajóecseg-Boldva közötti út egy-egy szakaszán, valamint az ároktői úton. Borsodban 605 kilométer hosszan van elsőfokú védelmi készültség Tiszán, a Bodrogon, a Hernádon, a Sajón, a Taktán és a Tarnán. A szegedi rakpartot pedig továbbra is víz borítja.

A szakemberek szerint újabb árhullámok várhatók a következő hetekben, az ár nagyságát pedig az határozza meg, hogy a folyók vízgyűjtőiben felhalmozódott hómennyiség mekkora csapadék kíséretében indul olvadásnak. Különösen egy újabb gyors olvadás lehet veszélyes, a folyók medre ugyanis nem bírná ki, ha jelenlegi árra egy újabb árhullám futna rá. A vízügyi igazgatóságok az árvíz elleni védekezésre 3 millió homokzsákot halmoztak fel az ország folyói mentén. A homokzsákokat a gátak magasítására lehet használni. A 2000-es nagy tiszai árvíznél összesen 9 millió homokzsákot használtak fel.