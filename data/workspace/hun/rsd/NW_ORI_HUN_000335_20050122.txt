Újabb cunami-túlélőt találtak

25 nappal a dél-ázsiai szökőár pusztítása után is találtak túlélőt. A benszülött férfi az azóta eltelt időben kókuszdión élt egy lakatlan szigeten.

Újabb túlélőt találtak Dél-Ázsiában, 25 nappal a kétszázezernél is több ember halálát okozó szökőár pusztítása után. A benszülött férfit a Nikobár-szigetekhez tartozó lakatlan földdarabon vette észre egy mentőegység. 

A férfi abból a ruhából készült zászlót tartott a kezében, amelyet december 26-án viselt. A mentőknek elmondta: életét annak köszönheti, hogy talált élelmet - kókuszdiót - a földdarabon, ahová a szökőár egyik hulláma dobta.

A pusztító cunamit kiváltó hatalmas földrengést közel 200 utórengés követte, néhánynak az erőssége meghaladta a Richter-skálán a hatost is.