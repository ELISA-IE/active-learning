A bokrok közül figyelik a bűnözőket a Városligetben

Harminc kamera felszerelését tervezi a Városligetben a zuglói önkormányzat és a főváros. A XIV. kerület szerint azért van szükség a térfigyelő rendszerre, mert a bűnözök azokba a kerületekbe vándorolnak, ahol nincsenek kamerák. A Társaság a Szabadságjogokért jogvédő szervezet szerint viszont a kamerák hatékonyságát egyelőre nem bizonyította senki. A főváros jelenleg egyetlen közparkjában sincs térfigyelő hálózat, a Főkert viszont a játszóterek védelmében gondolkodik kamrák vásárlásán.

Hatvan kamerából álló térfigyelő hálózat kiépítését tervezi a XIV. kerületi önkormányzat: a tervek szerint 30 kamerát a Városligetben, további 30-at pedig Zugló más közterületein helyeznének el. A rendszer kiépítése 150 millió forintba kerül, amiből 70 milliót a kerület, 80 milliót pedig a fővárosi önkormányzat áll majd. A kamerák beszerzése mellett a költségek további részét a rendőrök fizetése teszi ki, a rendszer üzemeltetésében ugyanis a rendőrség vesz részt. A tervekre októberben bólint rá a zuglói önkormányzat és a főváros, a rendszer pedig várhatóan nyár elején lép működésbe. 

Rozgonyi Zoltán, a kerület alpolgármestere az [origo]-nak elmondta: a fővárosi tapasztalatok azt mutatják, hogy ahol térfigyelő hálózat működik, ott legalább negyedével esett vissza a bűncselekmények száma. Rozgonyi szerint a rendszer kiépítése azért is indokolt, mivel a 15 térfigyelő hálózattal rendelkező kerületből egyre inkább kiszorulnak a bűnözők, és a többi, köztük a XIV. kerületben bukkannak fel. A gépjárműfeltörések száma 2004-ben például Zuglóban volt a legmagasabb. A Városligetbe tervezett 30 kamerával a közpark azon részeit tartanák szemmel, ahol a rendőrség szerint leggyakrabban előfordulnak rablások és autófeltörések.

A kamerák felszerelést ellenzi a Társaság a Szabadságjogokért (TASZ) nevű jogvédő szervezet. Földes Ádám, a TASZ munkatársa állítja: egyelőre nem készült olyan tanulmány Magyarországon, ami  egyértelműen bebizonyítaná, hogy a bűncselekmények száma valóban a térfigyelő kamerák miatt csökkent volna. A TASZ munkatársa szerint így indokolatlan a szabadságjogok korlátozása, ráadásul a zöldterületeken érdemes lenne megőrizni a magánszférát. Földes szerint kérdéses az is, hogy a fáktól és bokroktól mennyit látnak majd a kamerák. A TASZ a városligeti kamerákkal kapcsolatban kérdéseket intézett a fővároshoz, a szervezet arról érdeklődött, hogy készült-e hatástanulmány a rendszerről, illetve, hogy az milyen költségekkel jár majd. A Fővárosi Közgyűlés Városrendészeti Bizottsága a kérdések többségére megtagadta a választ, a civil szervezet ezért pert indított a főváros ellen.

Erdősné Györffy Márta, a Fővárosi Kertészeti (Főkert) Rt. parkfenntartási igazgatója az [origo]-nak elmondta: a főváros zöld területeinek negyedét gondozó Főkert Rt. parkjaiban jelenleg sehol nem üzemel térfigyelő kamera. Erdősné hozzátette: a Főkert azonban fontolgatja olyan kamerák vásárlását, amelyeket főként játszóterek őrzésére használnának. A Főkertnek ugyanis komoly károkat okoznak a játszótéri rongálások. Jelenleg mindössze tíz budapesti játszóteret vigyáznak biztonsági őrök: ilyen többek között a Köztársaság téren, a Feneketlen tó közelében és a Városmajor utcában található.