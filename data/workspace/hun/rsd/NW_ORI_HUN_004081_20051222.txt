Az USA megfúrhatja az ENSZ-költségvetést

Pénteken dönt az ENSZ-közgyűlés költségvetési bizottsága a szervezet kétéves költségvetéséről. Az elmaradt reformok miatt az Egyesült Államok a büdzsé elutasítását fontolgatja. 

Kétévenként, mindig karácsony előtt szokta magát megajándékozni az ENSZ a következő páros évre szóló költségvetéssel. Az ünnepet most az Egyesült Államok elutasítása fenyegeti: Washington ugyanis lassúnak tartja a szervezet belső reformját. Elvben az Egyesült Államok nélkül is meg lenne a 3,8 millárd dolláros keretösszegű 2006-2007. évi költségvetési javaslat abszolút többsége, de ez egyrészt ellentmond annak az íratlan szabálynak, hogy az ENSZ büdzséje konszenzusos alapon jön létre. Másrészt a szervezet finanszírozása kerülne veszélybe, hiszen az USA állja a teljes pénzügyi keret majdnem egynegyedét. A legnagyobb befizető most azt helyezte kilátásba, hogy csak egy átmeneti, néhány hónapra szóló büdzsét hajlandó támogatni, míg a reformok fel nem gyorsulnak.

Az Egyesült Államok szélesebben értelmezné a főtitkári jogkört, mert a közgyűlés szerinte nem képes elég gyorsan reagálni a világpolitikai eseményekre. Sürgeti több intézmény felállítását. Elsősorban az ENSZ-en belüli pénzügyi ellenőrzés megerősítését tartja szükségesnek, hogy ne folyjanak el pénzek segítségnyújtás címén.

Ezzel kapcsolatban Washington szívesesen hivatkozik az Irakot korábban segítő olajat élelmiszerért program során feltárt visszaélésekre: az úgynevezett Volcker-jelentés az ENSZ több mulasztására is rámutatott. Bár a terrorgyanús személyek fogvatartásával kapcsolatban gyakran érik támadások a Bush-kormányzatot, az USA a világszervezet szemére hányja azt is, hogy még mindig nem állt fel a nemzetek közösségének emberi jogi tanácsa, amiről már a nyáron döntöttek.

A hét elején sikerült viszont felállítani egy új konszolidációs bizottságot, amelynek az a feladata, hogy a helyi háborús konfliktusok utáni rendezést és újjáépítést felügyelje. Az elmúlt húsz évben, minden második konfliktus öt éven belül kiújult - az ENSZ-csapatok ilyenkor általában meghosszabbították jelenlétüket, de a bírálók szerint hiányzott a stratégiai tervezés és az így nyert tapasztalatok intézményi szintű kiértékelése és felhasználása.

A most felálló bizottság 31 fős, és érintettségtől függően bővíthető, amit a Közgyűlés és a Biztonsági Tanács is túl népesnek tart, de a nemzetek közötti alkuk ekkora testületet eredményeztek. A fő probléma, hogy a költségvetésben nincs plusz keret a szakértői apparátus feltöltésére és a működtetésre, és a hiányzó hétmillió dollárt más céloktól kellene elvonni. Európa kormányai a szakértők szerint egyetértenek abban az USA-val, hogy az ENSZ hatékonyságát növelni kell. De nem tetszik nekik, hogy a nehezen összehozott költségvetési tervezetet az Egyesült Államok ultimátumszerűen igyekszik megfúrni.