Közös bérlet után jön az egységes menetrend

Szeptember elsejétől használható az a közös bérlet, amivel a BKV járatai mellett igénybe vehetőek Budapesten a MÁV vonatai és a Volán buszai is. Az egységes bérlet 10 százalékkal drágább, mint a hagyományos BKV-bérlet, de évenként akár 80 ezer forintot is megspórolhat a főpolgármester szerint, aki sokat jár vonattal vagy Volán-busszal. A három tömegközlekedési vállalat menetrendjeit 2007-től hangolják majd össze, ezt követően pedig egységes arculatot is kapnak a közlekedési eszközök.

Csütörtöktől érvényes az az egyesített bérlet, amivel Budapest közigazgatási határán belül egyaránt használhatóak a BKV járatai, a MÁV vonatai, valamint a Volán autóbuszai. A közös bérletet használóknak így szeptember elsejétől nem kell helyközi jegyet venniük a fővárosban a MÁV és Volán járataira. Demszky Gábor főpolgármester Kóka János gazdasági és közlekedési miniszterrel közösen megtartott szerdai sajtótájékoztatóján elmondta: az egységes bérlet bevezetése szemléletváltást jelent a főváros közlekedési koncepciójában, mivel összekapcsolja a közlekedési eszközök használatát. Ez pedig közel 3,3 millió főváros környéki lakos életét könnyíti meg.     

A Budapestre ingázók az egységes bérlet használatával évente akár 50-80 ezer forintot is megspórolhatnak - Demszky Gábor főpolgármester számításai szerint. A több közlekedési eszköz használatára jogosító bérlet 10 százalékkal drágább, mint a hagyományos BKV-bérlet, a teljes árú 6875 forintba, a diák és nyugdíjas variáció pedig 2596 forintba kerül. Az augusztus 26-a óta kapható bérletből szerdáig 1500 darab kelt el. Az új rendszer bevezetése idén 4-500 millió, jövőre pedig 1,5-2 milliárd forint költséggel jár. A kiadások kétharmadát a kormány, harmadát pedig a főváros állja.  

Az agglomerációban élő lakosok a www.bksz és a www.gkm.gov.hu honlapokon található díjkalkulátor használatával tájékozódhatnak arról, hogy számukra a hagyományos utazás vagy a közös bérlet használata az olcsóbb-e. Azok számára viszont, akik a főváros peremterületeiről (Rákospalota, Pestszentlőrinc, Pestszentimre, Nagytétény) a belvárosba ingáznak, valószínűleg megéri majd a mindhárom szolgálatóra érvényes egyesített bérlet használata.  

A bérlet bevezetését a június 28-án létrehozott Budapesti Közlekedési Szövetség (BKSZ) tette lehetővé. Az agglomeráció közeledését megkönnyítő BKSZ-t a Gazdasági és Közlekedési Minisztérium, a főváros, valamint Pest megyei önkormányzat hozta létre. Kóka János az [origo]-nak elmondta: azzal a céllal, hogy a három egymástól független tömegközlekedési vállalat végre az utasok igényeit szolgálja ki. Kóka hozzátette: a következő lépés a menetrendek összehangolása és az egységes arculat megteremtése lesz. Az egymáshoz igazított menetrend bevezetésére 2007 januárja után kerülhet sor.