Medián: Feljött az MSZP

A Medián legfrissebb, decemberi, a HVG-ben közölt felmérése szerint három százalékkal népszerűbb jelenleg a Fidesz, mint az MSZP: a teljes népeség 35 százaléka szavazna most a nagyobbik ellenzéki pártra, míg a szocialistákat 32 százaléknyian támogatnák. A közvélemény-kutató cég novemberi adatai szerint egy hónapja még hat százalékkal volt népszerűbb a Fidesz, akkor 36-30 volt az állás.

Három százalékkal csökkent a Fidesz előnye egy hónap alatt - derült ki a Medián most nyilvánosságra hozott felméréséből, amelyet a HVG közölt. E szerint az MSZP támogatottsága, a teljes népesség körében 32, a biztos szavazók között 40 százalék. A Fideszre a teljes népesség 35 százaléka szavazna, a biztos szavazóknak pedig 43 százaléka szimpatizál a nagyobbik ellenzéki párttal.

Az SZDSZ a teljes népességben 4, a biztos szavazóknál 5 százalékon áll, azaz elérné a bejutási küszöböt. Az MDF, a felmérés adatai szerint nem kerülne be a parlamentbe: a teljes népeség 2, a biztos szavazók 1 százaléka voksolna csak a kisebbik ellenzéki pártra. A parlamenten kívül pártok támogatottsága meg sem közelíti az 5 százalékos küszöböt.

A Medián előző, novemberben közzétett felmérése szerint akkor, a Fideszt a teljes népességnél 36, a biztos szavazók körében 45 százalék válaszotta volna. Az MSZP-re pedig a teljes népesség 30, a biztos szavazók 38 százaléka adta volna voksát.

A Medián felmérésében felhívja a figyelmet arra is, hogy bár az elmúlt két évben többségben voltak azok, akik szerint a Fidesz lenne a győztes, ha "most vasárnap" lenne a választás, decemberre kiegyenlítetté vált a két nagy párt győzelmi esélyének megítélése.

A politikusokról alkotott vélemény gyakrolatilag nem változott, továbbra is Sólyom László köztársasági elnök a legnépszerűbb, Orbán Viktort az emberek 49, Gyurcsány Ferencet 47 százaléka látná szívesen fontos politikai szerepben. 