Lecserélik a Ganz Transelektro vezetőségét

Meneszti leányvállalatai csúcsvezetőit a Ganz Transelektro Holding. Az erős csatársor leváltását a Székely-birodalom ismerői összefüggésbe hozzák a cégcsoport tulajdonosainak pénzügyi nehézségeivel, mondván: most a menedzsment viszi el a balhét az adósságokért.

Alaposan beválasztott magyar partnerének keresgélésekor a svájci Stadler AG. A MÁV harminc elővárosi motorvonatának szállítására már leszerződött - a finanszírozási feltételek tisztázását váró - cég vonatainak összeszerelését részben a Ganz Transelektro Holding leányvállalataira alapozta. A Népszabadság értesülései szerint a cégcsoportnál máris jelentősek a személyi változások, és újabbak is várhatók. Emellett a Stadler legnagyobb magyar beszállítójaként jegyzett Ganz Transelektro Közlekedési (GTK) Rt.-nek még el kellene kerülnie a felszámolásáról szóló bírósági döntés jogerőre emelkedését. Ezért a felszámolást kérő szállítókkal már december végén tárgyalóasztalhoz ül. 

Székely Péter egyetlen kulcsjátékosát, a GTK Rt. elnök-vezérigazgatójaként dolgozó fiát, Székely Balázst hagyja a posztján vállalatbirodalma év végi átalakításakor. A szeptember elején elsőként felmentett bizalmas munkatársa, Dunai Zoltán vezérigazgató helyét elfoglaló vezetőnek azonban új beosztottakkal és társvezetőkkel kell majd együtt dolgoznia. Így hivatalosan december 31-én távozik posztjáról Szamosi Zsuzsa, a GTK gazdasági igazgatója. 

Ha a kisebbségi tulajdonos, a Magyar Fejlesztési Bank (MFB) Rt. is jóváhagyja, egy hónappal később adja át székét Jaczkó László, a Ganz Transelektro Villamossági (GTV) Rt. vezérigazgatója. Várhatóan vele együtt hagyhatja el a fedélzetet Kónya Zoltán, az utóbbi hónapokban több külföldi megrendelést is elnyert GTV gazdasági igazgatója. 

Emellett a Ganz Transelektro Energetikai és Környezetvédelmi (GTEK) Rt.-t sem kerülték el a változások. A cég közgyűlése menesztette Guba János vezérigazgatót, aki a kazánokat gyártó, kiskunfélegyházi Ganz Röck Rt. vezérigazgatója is volt. A felmentett vezető - a társaságban maga is tulajdonos - a jövőben, az addig általa irányított két cég elnökeként dolgozhatna tovább, ha elfogadná az erre szóló felkérést. A vezérigazgatói posztokat Fekecs Béla foglalja el. 

A leváltások valódi okai egyelőre nem ismeretesek, de a hírek szerint az új struktúrától az egységes pénzügyi irányítás kialakítását remélik. Rímel erre, hogy a bennfentesek szerint a Transelektro-cégek vezérigazgatóinak és gazdasági vezetőinek felmentése mögött a holding egyre szaporodó pénzügyi nehézségei állnak. Ezeket pedig a tulajdonosok, lehetőség szerint szeretnék a távozó menedzserek számlájára írni. Ennek sikere ma még kétséges, ám az tény, hogy a cégcsoport kifizetetlen szállítói számláinak értéke, együttesen meghaladja az ötmilliárd forintot. 

A legkevesebb sara, a hírek szerint a éppen a felszámolás rémétől fenyegetett GTK Rt.-nek van. A társaság lejárt és elismert kötelezettségeinek értékét félmilliárdra becsülik. A Villamossági Rt. mintegy 3-4 milliárdos adósságot görget maga előtt. Annak ellenére, hogy a cég az MFB-től 2004. októberében komoly tőkeinjekciót kapott. Az állam bankja ötmilliárd forintért 42 százalékos részesdést szerzett a cégben. A holding energetikai társasága ugyanakkor, hozzávetőleg 800 millió forintot nem fizetett meg időben partnereinek.