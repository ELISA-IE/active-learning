Milliókat fenyeget a madárinfluenza

A WHO (Egészségügyi Világszervezet) orvosai szerint egy vietnami testvérpár megbetegedésével bizonyosnak látszik, hogy a madárinfluenza-vírus egyik mutációja emberről emberre is terjedhet. A WHO szerint ha a betegség emberek között is képes lesz terjedni, világméretű járványtól lehet tartani. Az elmúlt három hétben hét ember halálát okozta a madárinfluenza-járvány Vietnamban. 

A WHO jelentése szerint január 9-én meghalt egy vietnami férfi Hanoi környékén. Néhány nappal később az öccse, aki a beteget ápolta, szintén megbetegedett. Az orvosok szerint ebben az esetben valószínűnek látszik, hogy a madárinfluenza már emberről emberre is képes átterjedni. A WHO szakértői felhívták a figyelmet, ha bebizonyosodik, hogy a betegség közvetlenül emberek között is terjed, könnyen kialakulhat "világméretű járvány, ami milliók halálát okozhatja". 

Bár eddig még nem volt arra példa, hogy a madárinfluenza-vírus (H5N1) egyik mutációja emberről emberre terjedt volna, a vietnami kormány átfogó vizsgálatoknak veti alá a hanoi férfit, aki - az elmúlt három hétben egyetlenként - felépülni látszik a betegségből. Az orvosok megpróbálják bebizonyítani, hogy a férfi megbetegedését fertőzött baromfihús fogyasztása okozta, és nem a bátyjától kapta el. 

December közepe óta nyolc vietnami betegedett meg madárinfluenzában, közülük heten meghaltak. Észak-Vietnamban az elmúlt hetekben a madárinfluenza-vírus két új mutációját azonosították. Az indokínai ország 64 tartománya közül tizennyolcnak a területén ütötte fel a fejét a halálos járvány. 

Az országban jelenleg országos járványkészültség van. Letiltották a szomszédos országokból érkező szárnyasok importját, és 200 ezer szórólapon hívnak fel arra, hogy a lakosság kerülje a baromfihús fogyasztását. Vietnamban az idén eddig 300 ezer baromfit öltek le a madárinfluenza miatt. 

2003 óta a madárinfluenza összesen 29 áldozatot szedett Vietnamban. A szakemberek nagyon tartanak attól, hogy megjelenhet a most is pusztító vírus emberről emberre terjedő mutánsa, ezzel szemben ugyanis egyelőre teljesen védtelenek az emberek. 