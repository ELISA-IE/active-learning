Túlzott díjemelés miatt inti a bankokat a PM

A Pénzügyminisztérium kedden közleményt adott ki, melyben hibás és félrevezető gyakorlatnak nevezi a pénzintézetek azon eljárását, hogy a jövőre várhatónál jóval nagyobb inflációra hivatkozva emelik díjaikat.

A Pénzügyminisztérium hibás és félrevezető gyakorlatnak tartja, hogy egyes pénzintézetek a jövőre prognosztizált fogyasztói árindexnél lényegesen magasabb inflációra hivatkozva hirdetnek díjemelést. 

A kormány azzal számol, hogy 2006-ban lényegében nem lesz infláció, a fogyasztói árak növekedése a jelentős forgalmi adó csökkentés következtében éves szinten 2 százalékra mérséklődik. 

A Magyar Nemzeti Bank sem vár gyorsabb áremelkedést, sőt, az MNB prognózisa 2 százalék alatti. Azoknak a termékeknek az árai, melyekre a pénzintézetek biztosítást kötnek, nem emelkednek, hanem többnyire csökkennek a következő esztendőben. Igaz ez a tartós fogyasztási cikkekre, az építőanyagokra, a gépjárműalkatrészekre. 

Az áfacsökkentés a lakáspiacon is érezteti kedvező hatását. A minisztérium szerint az említett mértékű díjemelés közgazdaságilag nem indokolt, ezért azt várja, hogy az érintett pénzintézetek felülvizsgálják árpolitikájukat.