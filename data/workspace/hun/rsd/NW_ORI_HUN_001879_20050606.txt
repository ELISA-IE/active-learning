Finoman erősödött a forint

Enyhén erősödött a forint a bankközi devizapiacon, az euró ára valamelyest csökkent a péntekihez képest. A dollár árfolyama alig csökkent. A kereskedők átlagos forgalomról számoltak be.

Szűk sávban ingadozva enyhén erősödött a forint a bankközi devizapiacon. Az eurót 249,40/60 forinton jegyezték, szemben a pénteki 249,80/250,10 forintos árfolyammal. A forint 16 bázisponttal 11,64 százalékra javult a +/-15 százalékos ingadozási sáv erős oldalán. Némileg csökkent a dollár árfolyama, a délutáni 203,10/30 forintos árfolyam 10-20 fillérrel volt alacsonyabb a péntekinél.

A kereskedők szerint a piac átlagos forgalmat bonyolított, az euró árfolyama egész nap 249,10 és 249,70 forint között, a dolláré 203 forint körül mozgott. A piac szeplői szerint a köztársasági elnök választás miatt óvatosság jellemezte a piacot. Az államháztartási hiányról szóló adatok 17 órakor kerülnek nyilvánosságra, így azok csak a holnapi kereskedelemre lesznek  hatással.

Az overnight és a tomnext kamat szerda óta változatlanul 6,40/60 százalékon áll, és a likviditásbőség miatt nem is várható a kamatok emelkedése. Hosszabb lejáraton viszont néhány bázisponttal tovább olvadtak a kamatok.

Az állampapírok másodpiacán átlagos volt a forgalom, a hozamszint 5-10 bázisponttal csökkent. Az Államadósság Kezelő Központ a tervezett 30 milliárdnál 5 milliárd forinttal többet értékesített a likviditási kincstárjegy akcióján, 7,10 százalékos átlaghozamra.