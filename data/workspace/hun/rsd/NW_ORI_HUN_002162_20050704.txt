Kenyeret követelnek a kiscsákói tanyák

Közel egy hónapja nincs élelmiszerbolt a 130 lakosú Kiscsákón. Az ellenzéki Fidesz szerint tragikus a helyzet, az önkormányzat nem hajlandó javítani a Békés megyei település helyzetén. Az MSZP szerint hamarosan megnyílik az új üzlet, addig is heti két alkalommal szállítanak Orosházáról tejet és kenyeret a tanyavilágba.

Katasztrofális a helyzet a Békés megyei Kiscsákón, mivel a 130 lelket számláló településen közel egy hónapja nem működik élelmiszerbolt, így a település lakói a környező falvakba kénytelenek átjárni az alapvető élelmiszerekért - közölte az [origo]-val Dancsó József fideszes országgyűlési képviselő. A politikus szerint a 40-50 családnak otthont adó, közigazgatásilag Orosházához tartozó tanyaközpont helyzete egyébként is nehéz, mivel munkalehetőség sincs a településen. Dancsó szerint minél előbb új boltra lenne szükség, az önkormányzat azonban nem hajlandó cselekedni. A helyiek ennek érdekében aláírásgyűjtésbe is kezdtek.

Fetser János, Orosháza MSZP-s polgármestere szerint viszont politikai indokok állnak az akció mögött. A településen ugyanis heteken belül megnyílik az új élelmiszerbolt, addig pedig hetente két alkalommal szállítanak élelmiszert és gyógyszereket a településre. Fetser szerint a bolt nélküli állapot oka, hogy az új bérlőnek az üzletet az uniós szabványnak megfelelően, szigorúbb ÁNTSZ-előírásokat betartva kellett volna felújítania. Erre azonban a bérlő nem volt hajlandó. A polgármester szerint az önkormányzat vállalta a felújítást, ráadásul új bérlőt is találtak, így várhatóan hamarosan lesz élelmiszerboltja Kiscsákónak.  