Megregulázná a főváros a házakat burkoló hirdetőket

Attól tart a Fővárosi Önkormányzat, hogy ellepik Budapestet a társasházakat borító reklámhálók. A Városháza szerint ugyanis nem csak a jogszabályban előírtak szerint a felújítások alatt hirdetnek az épületek oldalán, hanem jóval tovább kint hagyják a reklámokat. Ezért az önkormányzat szigorú ellenőrzésekre készül. Az [origo] által megkérdezett reklámcég állítja: csak az építkezés alatt hirdetnek, a munka legfeljebb azért áll, hogy tovább legyen kint az óriásplakát, mert ebből a házaknak bevétele van.

Szigorúbban ellenőrzi a főváros a jövőben, hogy a reklámcégek jogszerűen helyezik-e el a felújítás alatt álló épületek homlokzatára az óriásreklámokat. Endrédy István, a főváros városképvédelmi bizottságának fideszes elnöke az [origo]-nak elmondta: az elmúlt fél évben az esetek közel harmadában azt tapasztalták, hogy az óriásreklám jogszerűtlenül virított az épületek oldalán, vagyis tovább voltak kihelyezve, mint ameddig az építkezés tartott. A városképvédelmi bizottság szerint ilyen esetek fordultak elő, többek között a Vígszínház mellett, az Oktogonon, illetve az Andrássy úton végzett felújítások során.

A Fővárosi Önkormányzat márciusban fogadta el azt a jogszabály módosítást, hogy a felújítások során használt állványokra reklámokat lehet elhelyezni. A reklámokat azonban csak a felújítási munkák alatt lehet kirakni. A reklámbevétel kisebb része az önkormányzatot illeti, a nagyobb hányad pedig a társasházat, amiből az ott lakók a felújítást tudják finanszírozni. Becslések szerint a fővárosban a társasházaknak évente közel 250 millió bevételt hozhatnak az óriásreklámok. 

Endrédy szerint félő, ha nem lépnek fel határozottan a reklámok ellen, az óriáshirdetések ellepik a várost. A bizottság múlt heti egyhangúlag elfogadott határozata értelmében ezentúl havonta kérnek majd dokumentációt arról, hogy valóban folyik-e munka a reklámfelület alatt. Ha nem, a főváros bírságot szabhat ki, vagy a későbbiekben megtagadhatja az engedély kiadását.

Az egyik reklámhálókat elhelyező cég neve elhallgatását kérő munkatársa az [origo]-nak elmondta: nem hallottak olyan esetről, hogy főváros azt kifogásolta volna, hogy egyes óriásreklámok alatt nem folyt felújítás. A reklámcég szerint, ha szünetelt is egy-két helyen a munka, annak a legfeljebb az időjárás lehettet az oka, valamint az, hogy az adott társasház az építkezést csak úgy tudta kifizetni, ha hosszabb ideig kint marad az épület homlokzatán a reklám.