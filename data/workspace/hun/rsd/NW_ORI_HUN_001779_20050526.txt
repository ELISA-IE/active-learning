A franciák nem adnak két esélyt az EU-alkotmánynak

Jean-Pierre Raffarin francia miniszterelnök kizárta azt a lehetőséget, hogy Franciaországban másodszor is szavazzanak az EU-alkotmányról, ha vasárnap a nem szavazatok győznek. Korábban kiszivárgott, hogy az EU vezetői olyan B tervvel készülnek, miszerint ha csak csekély többséggel győz a nem egy-két tagországban, akkor újra szavazást tartanak az adott országban az alkotmányról.

"Egy újabb népszavazás kilátásba helyezését Franciaország nem tudja elfogadni" - nyilatkozta Jean-Pierre Raffarin francia miniszterelnök a BBC Worldnek kedden. A kormányfő arra reagált, miszerint az Európai Unió (EU) vezetői titkos B tervvel készülnek arra az esetre, ha Franciaország vasárnap elutasítaná az EU-alkotmány ratifikálását. A B terv lényege, hogy ha csekély többséggel győzne a nem egy-két tagállamban, akkor folytatják a ratifikálást, és a végén újra szavazást tartanak az alkotmányról ott, ahol korábban elbukott. A Sunday Telegraph információi szerint elképzelhető az is, hogy az új szavazásnál némi engedményt adnának az igen szavazatokért cserébe.

 

"Franciaország kifejezi akaratát, de csak egyszer. Nem lesz második kör, nem lesz második esély. Egyszer nyilvánulunk meg, és az világos üzenet lesz" - közölte Raffarin, hozzátéve, hogy francia demokráciában nem létezik olyan, hogy "csekély igen" vagy "csekély nem". "Akár az igen, akár a nem győz, a győzelmet nem lehet elvitatni, ez a demokrácia lényege" - mondta a francia miniszterelnök.

Raffarin közölte azt is, hogy nem létezik az úgynevezett B terv, bár azt elismerte, hogy ha nem ratifikálják az EU-alkotmányt, akkor "lesznek más dokumentumok", bár mint megjegyezte, azok elfogadásához hosszú idő kell. Szerinte 10 évbe is beletelhet, mire lesz elfogadott alkotmány abban az esetben, ha vasárnap visszautasítják a jelenlegi dokumentumot - idézte az EUobserver a miniszterelnököt.

A legutóbbi közvélemény-kutatások - csakúgy mint az összes korábbi is - azt mutatták, hogy a franciák egész biztos elutasítják az EU-alkotmányt. A szerdai felmérés szerint 53 százalék akar nemmel szavazni vasárnap.

Bár Raffarin szerint nincs összefüggés politikája és a népszavazás között, a közvélemény-kutatások azt is jelzik, hogy folyamatosan csökken a francia kormányfő népszerűsége, támogatottsága már csak 30 százalékos. "Ha elbukik az EU-alkotmány, annak semmilyen hatása nem lesz a kormányra" - közölte a miniszterelnök a BBC kérdésére.

Bár egyelőre mindenki a vasárnapi francia szavazás eredményére vár, a franciák mellett a hollandok is gondot okozhatnak. A jövő hét kedden szavazó országban ugyanis a választópolgárok 60 százaléka ellenzi az EU-alkotmányt. Emiatt felmerült a kérdés, hogy folytatható-e egyáltalán az alkotmány ratifikálása a többi országban, ha mindkét tagállam nemmel szavaz. A luxemburgi elnökség álláspontja szerint ebben az esetben is tovább kell folytatni az eljárást.