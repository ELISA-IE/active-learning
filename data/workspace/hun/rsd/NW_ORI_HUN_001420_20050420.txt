Földhivatali sms a tulajdoni lap változásáról

Még ebben a félévben bevezetik új szolgáltatásként a földhivatalok, hogy értesítik az ügyfeleket, ha a tulajdoni lapjukat érintő változás átvezetésére kérelem érkezik. Az első lépésben a megadott e-mail címre küldik az értesítést, majd kiépül a mobiltelefonos üzenetküldés rendszere is - írja a Világgazdaság.

Várhatóan értéknövelt szolgáltatásként indul a rendszer, azaz fizetni kell majd érte. Ám ez még mindig kényelmesebb és biztonságosabb, mint ha valaki rendszeresen személyesen ellenőrzi ingatlana tulajdoni lapját - mondta a lapnak Berczi Norbert, a Földművelésügyi és Vidékfejlesztési Minisztérium helyettes államtitkára. A szolgáltatás árát még nem határozták meg, arról egyelőre az tűnik biztosnak, hogy még ebben a félévben megindul.

Informatikai fejlesztésekkel is igyekeznek szűkíteni a lakásmaffia mozgásterét. A cikk szerint az eddigi korszerűsítések (így az ügyirathátralék csökkentésére tett törekvések vagy a 2007-re befejeződő egységes, digitalizált ingatlan-nyilvántartás megteremtése) mellett lehet új megoldás az sms-ben vagy e-mailben történő értesítés.