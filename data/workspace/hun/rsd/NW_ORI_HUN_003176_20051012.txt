Hazugsággal vádolták meg Gyurcsányt

Újra meghallgatta a miniszterelnököt a Gyurcsány-bizottság szerda délután. Az ülésen Deutsch Tamás azzal vádolta meg a miniszterelnököt egy ingatlan privatizációja miatt, hogy nem mond igazat. Gyurcsány erre azt válaszolta: a képviselő ne tegyen "határozott, megcáfolhatatlan kijelentéseket", ha nem érti a számviteli jog szabályait.

Másodszor hallgatta meg a kormányfőt a Gyurcsány-bizottság a miniszterelnök meggazdagodásának körülményeiről. Deutsch Tamás (Fidesz) azzal vádolta meg a kormányfőt, hogy nem mond igazat, amikor az állítja, hogy jelentős beruházást végzett a korábban az érdekeltségi körébe tartozó cég, az Altus Rt. a Miniszterelnöki Hivataltól megvásárolt Szalay utca 4. szám alatti ingatlanon.

A 16 millió 40 ezer forintos ingatlanon a következő vagyonértékelésig 968 ezer forint beruházást végzett a Gyurcsány Ferenc érdekeltségébe tartozó cég - mondta Deutsch Tamás. Közölte: a következő vagyonértékelés, amit szintén az Altus Rt. megbízásából készítettek, 45,3 millió forintra értékelte az ingatlant, és mindez abban a hónapban történt, amikor a kormányfő cége a korábbi vagyonértékelés alapján megvette.

A miniszterelnök közölte, hogy a Szalay u. 4. 6-7. emeletén lévő ingatlant 24 millió forintért újították fel az Altus Rt. és partnerei, igaz, ebből valóban csak 968 ezer forint szerepelt az Altus az évi papírjaiban. "Ezzel együttesen történt az apport 45 millióért. Ez egy jogszerű történet" - tette hozzá.

Gyurcsány Ferenc kijelentette: a képviselő ne tegyen "határozott, megcáfolhatatlan kijelentéseket", ha nem érti a számviteli jog szabályait. Mint mondta, önálló vizsgálatot igényel, hogy az alakulását követő egy-két évben nem túl nagy tőkével rendelkező társaság beruházás esetén mennyit finanszíroz saját tőkéből és mennyit nem saját forrásból, hanem a vele közreműködő partnerekkel együtt.

A miniszterelnököt egy óra tíz percen át kérdező, azt többször hazugnak nevező Deutsch egyébként nem tagja a bizottságnak, csak helyettesítette képviselőtársát. A kormánypárti politikusok szerint pontosan azért, hogy még egyszer feltehesse ugyanazokat a kérdéseket, amelyeket Gyurcsány korábban már megválaszolt. A kormányfő erről azt mondta, hogy az ellenzékiek "játsszák a médiának a szerepet, tizenhatszor előveszik ugyanazt. Rám ez a sár nem hullik, soha nem is fog."

A miniszterelnök előző, júniusi bizottsági meghallgatásán úgy fogalmazott: ha tudta volna, hogy valaha politikus lesz, akkor távol tartotta volna magát mindentől, aminek az államhoz köze van. Közölte akkor azt is, hogy mielőtt sportminiszter lett volna, a jelölését követően a nyilvánosság elé állt, és elmondta, hogy mit tett az előző években, hogy mivel rendelkezik és hogy milyen szerződéses kapcsolatai voltak abban a pillanatban a magyar állammal. Az ellenzéki képviselők júniusban elsősorban a Szalay utcai ingatlan és a balatonőszödi kormányüdülő privatizációjával kapcsolatban kérdezték Gyurcsányt.