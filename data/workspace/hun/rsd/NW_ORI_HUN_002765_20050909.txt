Gyurcsány az EU által elítélt Kínáról venne példát

Gyurcsány Ferenc miniszterelnök szerint Magyarország sokat tanulhatna Kínától. Az ázsiai országot jogvédők rendszeresen bírálják a demokrácia hiánya miatt, a kormányfő viszont úgy gondolja, hogy a nyugati gazdasági-társadalmi modellt nem lehet változatlan formában másolni a világ más tájain.

"Magyarország nem titkolja, hogy azért is fordul egyre határozottabban Ázsia és Kína irányába, mert úgy látja, hogy van mit tanulnia" - mondta Gyurcsány Ferenc pénteken a pekingi Csing-hua egyetemen tartott előadásán. A miniszterelnök szerint a helyes fejlődési ütem, az erősödő nemzeti öntudat és a bátor reformok állnak Kína sikerének hátterében. "Kína globálisan is él azzal a felelősségével, amely megerősödött szerepéből hárul rá, s a világon ezt a teljesítményt nagyon sokan elismerik" - jelentette ki Gyurcsány.

Az Európai Parlament 2005-ös állásfoglalása nyomatékosan elítéli a kínai önkényes fogvatartásokat, a politikai ellenzék elnyomását, a gondolati, lelkiismereti és vallásszabadság korlátozását, valamint a halálbüntetés indokolatlan és túlzott mértékű alkalmazását. Az Amnesty International éves jelentése szerint Kínában alapvető emberi jogokat sértve börtönöztek be tavaly több tízezer embert. 2005. január elsején Kínában tartották fogva a legtöbb újságírót a világon.

Gyurcsány kifejtette: Európa és az Egyesült Államok számára hosszú időn keresztül fennmaradó érték lesz a demokratikus parlamentarizmus és a piacgazdaság, viszont ezt a gazdasági-társadalmi modellt nem lehet változatlan formában másolni a világ más tájain. "Egyáltalán nem biztos, hogy ennek alapján is irányítható, egyben tartható és fejleszthető lenne Kína vagy Oroszország" - jelentette ki Gyurcsány Ferenc.

A kormányfő szerint az együttműködés jegyében szükség volna a Kínával szembeni vízumkényszer megszüntetésére, Magyarország pedig támogatni fogja ezt az Európai Unión belül.