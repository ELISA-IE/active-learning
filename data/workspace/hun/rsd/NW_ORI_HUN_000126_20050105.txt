Szerzői jogok miatt maradt el a versenyeztetés

A fővárosi Fidesz szerint az aquincumi hídhoz kapcsolódó úthálózat tervezésével kapcsolatban vitatható módon kapott korábban megbízást egy cég a fővárosi önkormányzattól. A tervező cég ugyanis szerzői jogai miatt versenyeztetés nélkül kaphatott meg egy nettó 70 milliós megbízást. A fővárosi önkormányzat szerint minden törvényesen zajlott az ügyben.

Deák András (Fidesz-MKDSZ) fővárosi képviselő, a közbeszerzési bizottság elnöke szerdai sajtótájékoztatóján azt mondta, hogy a közbeszerzési bizottság szinte egyhangúlag kezdeményezett vizsgálatot tavaly novemberben a főjegyzőnél egy, az aquincumi hídhoz kapcsolódó úthálózat tervezésével kapcsolatos megbízás miatt. Szerinte ugyanis 2000-ben jogsértő módon, a szakbizottság kikerülésével járult hozzá a főváros legfelsőbb szintje egy 70 millió forintos tanulmányterv elkészítéséhez.

Deák kifogásolta többek között, hogy a szerződés megkötése előtti tárgyalásos közbeszerzési eljárásra csak a végül győztes céget hívták meg. Ez azért fordulhatott elő, mert egy 1998-as megvalósíthatósági tanulmány elkészítésekor szerzői jogokat kötött ki a tervezőiroda a híd kapcsolódó úthálózatára.

A 2000-ben készített tanulmánytervben a Főmterv Rt. szerzői ismét szerzői jogokat kötöttek ki a hídhoz kapcsolódó úthálózat tervezésére. Ennek részeként most engedélyezési tervet készítene a cég, 170 millió forintért. Ebben a közbeszerzési eljárásban sem vehetne részt másik cég, szintén a szerzői jogok miatt. Deák András közölte: a közbeszerzési bizottság arra törekszik, hogy a szerzői jogokat bizonyos mértékig korlátozza a szerződéseknél, hogy ne szerezhessen vég nélküli megbízást senki.

Németh László, a Főpolgármesteri Hivatal közlekedési alosztályának vezetője az [origo] kérdésére válaszolva - egyetértve a bizottság elnökével - azt mondta, a jelenlegi, újabb eljárásnál az értékelési szempontok között szerepel az is, hogy a cég milyen feltételekkel mond le a szerzői jogokról. Németh hozzátette: a 2000-ben kötött szerződést megelőző tárgyalásos közbeszerzési eljárást a vizsgálóbiztosok törvényesnek találták, és a közbeszerzési döntőbizottság sem kifogásolta az eljárást. Németh megjegyezte: lehetséges, hogy a főváros számára drágább megoldást jelentett volna, ha nem a Főmtervet bízzák meg. A vállalkozás ugyanis fontos információkkal, a további tervezéshez szükséges adatokkal és tervekkel rendelkezett. Ennek figyelembevételével ha másik céget választanak, elölről kellett volna kezdeni a terveztetést, vagy a nyertes cégnek meg kellett volna vennie az előzményeket a Főmtervtől, amelynek a költségei az adott cég ajánlatába beépültek volna.

Eközben kiderült az is, hogy Tiba Zsolt fővárosi főjegyző a szakbizottság által kezdeményezett vizsgálatot tavaly elrendelte. Várhatóan január közepén zárul az ellenőrzés, amely során azt vizsgálják, miért hagyták ki a szakbizottságot a döntésből 2000-ben. Tiba a vizsgálat lezárása előtt a szóban forgó ügyben eljárt két dolgozót már megbüntetett: egyiküknek csökkentette a munkabérét, a másikuk nem kapott fizetésemelést. Amennyiben viszont a vizsgálat felmenti a két hivatali dolgozót, a büntetés alól visszamenőlegesen mentesülnek.