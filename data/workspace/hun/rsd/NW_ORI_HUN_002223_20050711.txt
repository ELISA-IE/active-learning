Közpénzen kirándultak a megyei elnökök

Izlandra és Norvégiába utaztak a megyei közgyűlési elnökök múlt héten, hivatalosan azért, hogy az önkormányzatiságot és az e-közigazgatást vizsgálják. Az öt napos tanulmányút alatt azonban mindössze néhány órányi szakmai előadáson vettek részt. A fakultatív, szabadidős programok között bálnales is szerepelt, de ezt már saját zsebből kellett fizetni. Az utazás mintegy 5,5 millió forintos költségét a Megyei Önkormányzatok Országos Szövetsége fizette. A megkérdezettek szerint "nincsen semmi probléma" az úttal.

Az [origo] információja szerint öt napos észak-európai útra mentek múlt héten a megyei közgyűlési elnökök. Fábián Adrián, a Megyei Önkormányzatok Országos Szövetségének titkára megerősítette értesülésünket, és közölte, hogy a 19 megyei elnök közül csak Balogh László, Bács-Kiskun megyei és Szakács Imre Győr-Moson-Sopron megyei elnök nem vett részt az utazáson, de Balogh helyettését elküldte a megye képviseletében. Összesen 21 fős magyar delegáció utazott ki, a 18 politikus mellett Fábián Adrián is részt vett az úton, az önkormányzati szövetség képviseletében. Emellett egy egyetemi oktató és a Pest Megyei Közigazgatási Hivatal vezetője is utazhatott.

 

A delegáció tagjai Izlandra és Norvégiába látogattak, hogy az önkormányzati rendszert és az e-közigazgatást tanulmányozzák. A programban szerepelt Fábián szerint előadás a területi önkormányzatok és a központi közigazgatás viszonyáról, az izlandi e-közigazgatás működéséről, valamint a norvég megyerendszerről. 

 

Fábián szerint azért válaszották ki éppen ezt a két országot, mert egyik sem tagja az EU-nak, emellett példaértékű mind az izlandi e-közigazgatás, mind a norvég megyerendszer. A titkár szerint az izlandi e-közigazgatás azért is érdekes, mert nem a központi kormányzat, hanem az önkormányzatok kezdeményezték kiépítését. Norvégiában pedig - ahogyan Magyarországon is - mintegy ezer éve léteznek megyék, szerves részei az ottani közigazgatásnak - mondta Fábián.

 

Arra a kérdésre, hogy miért kell az önkormányzati rendszer tanulmányozásához külföldre utazni, Fábián azt mondta: szerinte teljesen más a helyszínen, testközelből tapasztalatokat szerezni, mint otthon előadásokon résztvenni. A titkár megjegyezte, hogy semmi szokatlan, rendkívüli nincs a mostani útban, a közgyűlési elnökök minden évben elutaznak külföldre, szakmai út keretében.

 

A szakmai programok mellett fakultatív kirándulásokon is részt vehettek az önkormányzati vezetők, így többek között bálnalesre is elmehettek, de ezt már saját zsebükből kellett fizetniük. Az [origo] kérdésére Fábián Adrián azt mondta, hogy a számlákat még nem összesítették, de az előzetes kalkulációk szerint mintegy 5,5 millió forintba került az utazás, a kiadásokat a Megyei Önkormányzatok Országos Szövetsége fizette.

 

Az önkormányzati szövetség titkára azt állította: az öt nap alatt a programok mintegy fele volt szakmai jellegű. Az [origo] birtokába került az utazás tervezett részletes programja, e szerint az öt nap alatt három szakmai rendezvényen vettek részt a delegáció tagjai. A keddi indulást követően először csütörtökön látogattak az izlandi parlamentbe, a program szerint egy órát szántak a látogatásra. Fábián Adrián szerint azonban ennél a gyakorlatban hosszabbra nyúlt a látogatás, 1,5-2 órát tartózkodtak ott. Ezután még csütörtökön a reykjavíki fővárosi önkormányzatnál az e-közigazgatást tanulmányozták, a tervezett egy óra helyett itt is többet, a titkár szerint 3 órát tartózkodtak. A harmadik szakmai programot Oslóban tartották: Krausz György nagykövet fogadást adott a delegáció tiszteletére, ennek keretében tartottak előadást a norvég önkormányzatiságról.

 

A részletes program szerint kedden Reykjavíkban svédasztalos hal- és tenger gyümölcsei várták a delegáció tagjait. Szerdán egész napos autóbuszos kiránduláson vehettek részt, Skálholtba, a középkori Izland vallási központjába látogattak, majd felkeresték a Nagy-gejzírt és az Arany-vízesést. Még aznap előételként rántott rákkarikákat és homárt kenyérben kaptak, az étkezés folytatásaként bárányt ehettek béarne-i módra, végül palacsinta vanília fagylalttal zárta a vacsorát. Oslóban sült lazac, marha szűzpecsenye, jégkrém és kávé szerepelt a kínálatban.

 

Az [origo] megkeresett több megyei elnököt is az utazással kapcsolatban. Azt kérdeztük, hogy milyen gyakorlati tapasztalatokat szűrtek le megyéjük számára az útból, utólag is indokoltnak tartják-e az utazást. Szabó Imre, a Pest megyei közgyűlés elnöke munkatársán keresztül azt üzente, az úttal kapcsolatban keressük az önkormányzati szövetséget.

 

Markó Péter, a Vas megyei közgyűlés elnöke azt mondta, az út során bemutatták nekik az izlandi elektronikus közigazgatás működését. Az ott látottak meggyőzték arról, hogy Vas megyében is szükség volna az e-közigazgatás fejlesztésére. Hozzátette, eddig idegenkedett az elektronikus közigazgatástól, az út után azonban megváltozott a véleménye. Az utazás hasznosságát azzal is alátámaszotta, hogy az év nagy részében nagyon kevés alkalommal tudnak a megyei elnökök találkozni, most viszont lehetőségük volt összehangolni a stratégiájukat. Markó szerint erre azért van szükség, mert az országban a megyei önkormányzatok képezhetnek ellensúlyt a központi kormányzattal szemben.

 

Elmondta azt is, hogy a korábbi években azzal voltak elfoglalva, hogy az uniós tagországokat megismerjék, most viszont lehetőségük nyílt ellátogatni két, az Unión kívüli országba is. Közölte azt is, hogy szabadságot vett ki az út idejére, napidíjat nem vett fel.

 

Arra a kérdésre, hogy indokolt volt-e egy olyan útra elmenni, ahol az öt nap alatt három alkalommal egy-két órányi szakmai programot tartottak, Markó azt válaszolta: az év nagy részében napi 12-14 órát dolgozik, sokszor még hétvégén is. Ha egyszer elmegy egy olyan útra, ahol csak 3-4 óra a hivatalos program, akkor ezt akceptálni kellene.

 

Varga Zoltán Békés megyei elnök azt mondta az útról: ha megismerünk egy másik népet, államot, az csak hasznos tapasztalat lehet. Hogy konkrétan mi valósul meg a megyében az út során tapasztaltakból, az nagy kérdés. Az kiderült Izlandon, hogy az e-közigazgatást törvényekkel is segítik - tette hozzá.

 

Varga arra a kérdésre, hogy indokoltnak tartja-e közpénzből részt venni egy olyan úton, ahol öt nap alatt mindössze néhány órányi szakmai programot tartanak, azt mondta: a rendszerváltás óta minden évben elutaznak a megyei elnökök, ezért nem érti, miért a mostani út lenne problémás. Hozzátette: erről kérdezzük az út szervezőit, a Megyei Önkormányzatok Országos Szövetségénél. Közölte azt is, hogy szerinte nincs az úttal semmi probléma.

 

Komáromi Gergely