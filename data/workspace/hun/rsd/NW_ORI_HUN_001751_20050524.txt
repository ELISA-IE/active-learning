A kutyaszar miatt vakulnak meg gyerekek

Minden évben körülbelül tizenöt kisgyerek vakul meg a kutyák ürülékében található baktériumok miatt. Ez elsősorban azokon a helyeken - főleg a lakótelepeken - jelent veszélyt, ahol a játszóterek nincsenek bekerítve, mert itt gyakran előfordul, hogy a kutyák a homokozóba piszkítanak, a baktériumok és élősködők pedig a homokból a gyerekek szemébe, szájába kerülhetnek.

Magyarországon körülbelül százezer játszótér van, ezek nagy része óvodák, iskolák udvarain található, 20-30 ezer pedig köztereken épült. Sok helyen gumitalaj helyett beton és kő van a mászókák alatt, a védőkorlátok pedig hiányoznak. Az eszközök rései nem megfelelőek, így a gyerekek nyaka, feje könnyen beszorulhat. Előfordul, hogy a játékeszközök kis helyen vannak összezsúfolva, a köztük lévő távolság balesetveszélyes. Egy miniszteri rendelet szerint 2005-re minden játszóteret felül kell vizsgálni, öt éven belül pedig át kell alakítani vagy le kell bontani a balesetveszélyes eszközöket.

A balesetveszély azonban csak az egyik probléma. A másik a fertőzésveszély, a játszóterek egy része ugyanis, különösen a lakótelepeken találhatók, még mindig nincsenek bekerítve. Sokszor előfordul, hogy a kutyák belepiszkítanak a homokozókba, ahol a gyerekek játszanak. Az így összeszedhető sokféle fertőzés közül a szembetegségek a legsúlyosabbak.

Évente körülbelül tizenöt kisgyerek vakul meg

Szigeti Zoltán, a budapesti Szent János Kórház szemészeti osztályának vezetője elmondta, hogy a játszótereken sokféle szemsérülést szenvedhetnek a gyerekek. Ezek túlnyomó része elkerülhetetlen, de kisebb megbetegedés, például a por, a homok szembe kerülésével kialakuló kötőhártyagyulladás. Azonban a kutyák, macskák vizeletével és ürülékével a homokba, majd a gyerekek szemébe kerülő baktériumok és férgek sokkal súlyosabb betegségeket okozhatnak.

Az állatok vizeletében lévő laptospira baktérium például a szembe kerülve súlyos, nehezen kezelhető szembelgyulladást okoz. Ennél is súlyosabb következményei lehetnek, ha a gyerek szeme a kutyák székletében lévő toxocarával fertőződik. Ez a féreg a szemben fejlődik ki teljesen, súlyos ideghártya-, érhártyaromlást okoz, melynek első jele a kancsalság. Ha nem veszik észre, és nem kezelik idejében, vakságot is okozhat. Itthon minden évben körülbelül tizenöt kisgyerek vakul meg emiatt. 

Szigeti Zoltán is többször találkozott ezzel a betegséggel. Az orvos szerint, ha a szülők kellő időben felfedezik, egy viszonylag egyszerű műtéttel eltávolítható a féreg. A gyulladás és a kezdődő kancsalság észrevehető, maga a féreg azonban csak megfelelő műszerrel látható. Szigeti Zoltán szerint, ha a szülők figyelnek arra, hogy a gyerekek játszótér után alaposan kezet mossanak, megtisztítsák a körmeiket, elkerülhető a fertőzés.