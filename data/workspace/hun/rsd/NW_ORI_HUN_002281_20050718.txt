Parlamenti képviselő szökött meg Észak-Koreából

Feltehetően fegyverkereskedési ügyletbe bonyolódott az az észak-koreai parlamenti képviselő, aki elmenekült a kommunista diktatúrából. A férfi a Legfelsőbb Népi Gyűlés első tagja, aki elmenekült az országból. 

Dél-Koreába menekült egy észak-koreai képviselő. Ő a 687 tagú phenjani törvényhozás első tagja, aki hátat fordított a külvilágtól hermetikusan elzárt kommunista országnak. A hetvenes éveiben járó férfi egyelőre a dél-koreai titkosszolgálat felügyelete alatt van - számolt be róla a Jonhap hírügynökség, amely szerint a menekült egy Tajvannal folytatott fegyverkereskedési ügyletbe bonyolódott. A dél-koreai biztonsági szolgálat egyik munkatársa jelezte: a fegyverüzlet nukleáris eszközöket nem foglalt magába.

A képviselő ugyan már májusban elhagyta Észak-Koreát, menekülésének pontos indítéka azonban még nem ismert. Dél-koreai illetékesek korábban már kihallgatták egy harmadik, meg nem nevezett országban.

A koreai háború lezárása, 1953 óta több mint 4 ezren menekültek el Észak-Koreából Dél-Koreába. Az egyre rosszabbodó életkörülmények és a diktatórikus rendszer miatt az észak-koreai menekültek száma az elmúlt négy évben ugrásszerűen megnőtt.