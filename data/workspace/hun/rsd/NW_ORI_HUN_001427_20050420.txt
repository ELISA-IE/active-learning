Titkolják a rádióelnökségre pályázók névsorát

A Magyar Hírlap szerint egykori főszerkesztő-helyettesük, Such György lehet esélyes a rádióelnöki posztra. A közrádió kuratóriumi elnöke egy pályázó nevét sem volt hajlandó elárulni, csupán annyit, hogy a pályázók között vannak olyanok, akik esélyesek arra, hogy kétharmados többséget szerezzenek a kuratóriumban.

Szerdán bontották fel a rádióelnöki posztra érkezett pályázatokat. Összesen hét pályázat érkezett, és valamennyi megfelelt az alaki előírásoknak. 

"Vannak olyan pályázók, akik esélyesek arra, hogy kétharmados többséget szerezzenek a kuratóriumi szavazás során" - mondta az [origo]-nak a Magyar Rádió kuratóriumának MSZP-s elnöke, Gellért Kis Gábor, aki azonban nem volt hajlandó elárulni, hogy kik pályáztak a Magyar Rádió Rt. elnöki posztjára. Az elnökség tagjai elolvassák a pályázati anyagokat, majd eldöntik, hogy kiket akarnak meghallgatni - magyarázta Gellért Kis Gábor, aki azoknak a pályázók érdekeire hivatkozott, akikről úgy döntenek, hogy nem hallgatják meg. A Magyar Hírlap értesülése szerint egykori főszerkesztő-helyettesük, Such György a legesélyesebb jelölt. A jelenlegi, sokat támadott elnök, Kondor Katalin, nem indult a megmérettetetésen.

Ha a parlamenti pártok által delegált elnökségi tagok kétharmada támogatását megszerzi valamelyik pályázó, akkor a civil kurátorokkal kiegészített nagykuratórium szavazhatja meg az elnökjelöltet. 