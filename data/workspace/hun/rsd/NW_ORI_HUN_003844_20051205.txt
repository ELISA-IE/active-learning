Öngyilkos merénylet az izraeli Netanjában

Öngyilkos merénylet történt az izraeli Netanja város egyik bevásárlóközpontjánál. Helyi források szerint legkevesebb 5 halottja és ötven sérültje van a robbantásnak.

A Jerusalem Post internetes kiadása szerint legkevesebb 5 halottja és 50 sérültje van annak a robbanásnak, amely hétfőn történt az izraeli Netanjában, egy bevásárlóközpontban, helyi idő szerint délelőtt fél tizenkettőkor. A sérültek közül 14-et súlyos állapotban szállítottak kórházba.

A lap rendőrségi forrásokra hivatkozva azt írta, hogy a detonációt egy öngyilkos merénylő okozta, aki a bevásárlóközpont bejáratánál hozta működésbe a testére erősített pokolgépet, miután az őrök megakadályozták, hogy belépjen az épületbe. Egy helyi rádió szerint a robbantásért az al-Aksza mártírjainak brigádjai nevű militáns csoport vállalta a felelősséget.

A robbantásra azután került sor, hogy palesztin támadásokra válaszul Izrael rakétákat lőtt ki gázai célpontok ellen. Legutóbb október 26-án történt öngyilkos merénylet Izraelben, Hadera város piacán.