Jogsértő ingatlaneladások a VI. kerületben

Csalás és okirathamisítás gyanújával feljelentést tesz a VI. kerületi Fidesz két ingatlan eladása miatt. Az ellenzék szerint a két, bűncselekmény gyanúját is felvető eset mellett rengeteg értékes házat áron alul adott el a kerület vezetése. Néhány esetben az Állami Számvevőszék is megállapította, hogy  jogsértő döntéseket hozott a kerület. Az MSZP-s alpolgármester szerint a számvevők által is vitatott rendeletet módosítják. Ha pedig a kerületet megtévesztették, az szerinte a szakértők felelőssége, nem a politikusoké.

Akár több milliárd forint veszteség is érhette a VI. kerületet az utóbbi években furcsa körülmények között eladott ingatalnok miatt - állította Illés Zoltán, a helyi Fidesz elnöke pénteki sajtótájékoztatóján. Hassay Zsófia, a kerületi Fidesz-frakcióvezető hozzátette: az Állami Számvevőszék szerint saját vagyonrendeletét sem tartotta be két esetben a kerület, mert két nagy értékű Andrássy úti ingatlant is versenyeztetés nélkül adott el, 280, illetve 445 millió forintért. Emellett az államháztartási, az önkormányzati és a közbeszerzési törvényt is megsértette több esetben döntéseivel a kerület - az ÁSZ szerint.

Gyenge Zsolt fideszes önkormányzati képviselő szerint két ingatlan, egy Andrássy úti és egy Székely Bertalan utcai esetében bűncselekmény gyanúja, csalás és okirat-hamisítás is felmerült, ezért a politikus feljelentést tesz a rendőrségen az ügy részleteinek tisztázása miatt.

Gyenge azt mondta, hogy a Székely Bertalan utcai ház esetében megtévesztették a képviselő-testületet az értékesítéssel kapcsolatos döntés előtt: a hivatalos ingatlan-szakértői vélemény szerint évtizedek óta nem végeztek felújítást az épületen. Ennek megfelelően állapították meg a ház javasolt árát is. Valójában azonban a tetőt és egy kéményt is kicseréltek, az önkormányzat költött a házra az eladás előtt, de a szakvélemény ezt nem tartalmazta.

Fürst György MSZP-s alpolgármester az üggyel kapcsolatban az [origo]-nak azt mondta: szerinte az értékbecslő felelőssége, hogy mit ír le. "Azt nem tudom vállalni, hogy minden ingatlanba kimegyek, megnézem, hogy milyen állapotú" - közölte Fürst.

A másik gyanús eset Gyenge szerint, hogy a műemléki védettséget élvező Andrássy út 19. szám alatti ház esetében elhallgatták a képviselők elől a kerület vezetői, hogy az ingatlan jogilag társasház, és a lakásokat a bérlők is megvehették volna. Végül egy cég vette meg az egész házat.

Fürst erre azt mondta, hogy bár a földhivatalnál társasházként jegyezték be az ingatlant, de csak egy tulajdonosa volt, az önkormányzat, így valójában mégsem volt társasház. Csak egyben lehetett elindegeníteni az épületet - érvelt az alpolgármester.

Gyenge kifogásolta, hogy az Andrássy út 47.-et, amelyet bérlőkkel együtt 150 millió forintért adott el az önkormányzat, most - egy ingatlanos weboldal adatai szerint - mintegy 1,2 milliárd forintért kínálta eladásra a Hispamer Invest Kft.

Fürst szerint az új tulajdonost még nem jegyezhették be, ezért addig továbbadni sem tudják a házat. Megjegyezte, hogy a mintegy húsz ott lakó családot saját költségén ki kell költöztetnie a cégnek és fel is kell újítania a házat, mindez pedig közel egymilliárd forintba kerül.

Fürst az ÁSZ kritikáival kapcsolatban az [origo]-nak azt mondta, hogy a vagyongazdálkodásról a számvevők azt állapították meg, hogy a helyi vagyonrendelet ellentétes az államháztartási törvénnyel. Ezt a rendeletet azonban még az előző ciklusban hozták, a jogszabály elfogadása óta nem vette észre egyik hivatal sem, hogy az törvénysértő. Fürst ígérete szerint az ÁSZ kritikája után módosítják a rendeletet.