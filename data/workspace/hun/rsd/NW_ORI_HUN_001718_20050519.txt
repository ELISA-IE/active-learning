Újraírják a rosszadós-lista szabályait

Méltányosabb megítélést, valódi garanciákat, így jogorvoslatot is nyújt majd az adósoknak a banki rosszadós-lista, legalábbis a módosuló hitelintézeti törvény új alfejezete szerint, írja a Világgazdaság. 

Még az idén a parlament elé kerülhet az a törvénymódosító javaslat, amely rendezné a sokak által rettegett bankközi adósnyilvántartó rendszer, a BAR státusát. A cél az lenne, hogy senki se kerüljön fel alaptalanul a listára, illetve ha ez megtörtént, mielőbb törölhessék onnan. 

Korábban az érintettek védekezési lehetőség nélkül kerülhettek fel az adósok feketelistájára, és öt évig szerepeltek a regisztrációban. A módosuló törvény szigorúbban veszi a banki tájékoztatás kérdését a nem fizetés következményeiről, és megköveteli a magánszemély figyelmeztetését a listára való felkerülés előtt. 

A nyilvántartásba vétel miatti jogorvoslatra is meglesz a lehetőség, méghozzá a "hiteladatper" keretében. Az adós számára fontos garancia, hogy a banknak kell bizonyítania, az érintett megalapozottan került a listára. 

A nyilvántartás ötéves időtartama nem változik, de a pontosabb rendelkezések lehetővé teszik a differenciáltabb eljárást az egyes ügyfeleknél. Ez nagy jelentőséggel bírhat az esetleges újabb hitelkérelmeknél: így nem csak az érintettek, de a bankok is jól járnak, hiszen visszakapnának olyan ügyfeleket, akik csak kisebb hiba folytán kerültek ki a jó adósi körből, írja a Világgazdaság. 