Karácsonyi bevásárlást tartott a Mol

Két jelentős értékű adás-vételi szerződést kötött csütörtökön a Mol-csoport két tagja az állam nevében eljáró Gazdasági és Közlekedési Minisztériummal. A két szerződés értelmében a Mol idén legalább 80 milliárd forint bányajáradékot fizet a költségvetésbe.

Az egyik szerződés értelmében a Mol Földgáztároló Rt. három milliárd köbméter párnagáz tulajdonjogát szerezte meg, amiért 60 milliárd forint bányajáradékot fizet a költségvetésbe.

A földgáztároló társaság a megállapodás szerint garantálja az állam számára, hogy a tulajdonába került párnagázt 16 évig nem termeli ki. E kötelezettség-vállalásával párhuzamosan az állam, a földgáztároló cég számára, a Mol-csoport megtérülési céljainak megfelelő hozamot biztosít.

A földalatti gáztárolási tevékenység normális működtetéséhez elengedhetetlenül szükséges tárolói párnagáz jelentős része jelenleg a magyar állam tulajdonában van. A tranzakció lezárását követően, a földgáztároló cég lesz a négy legjelentősebb földalatti gáztároló létesítmények működtetéséhez szükséges párnagáz tulajdonosa.

A másik szerződés értelmében a Mol 12 bányatelek termelésbe-állítási jogának 2010-ig történő meghosszabbításáról állapodott meg a minisztériummal. A megállapodás szerint a Molnak 2020-ig a jelenlegi bányajáradék 1,02-1,05 szeresét kell fizetnie minden mostani, bányatelkéről kitermelt szénhidrogén után. Ezt is figyelembe véve, a Mol 2005-ben 20 milliárd forint egyszeri térítést fizet.