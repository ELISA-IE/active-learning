Lekörözték a NATO-t a magyar vadászpilóták

Jóval a NATO-ban előírt szintidőn belül reagáltak a magyar vadászgépek arra a téves riasztásra, amelynek során egy német kisrepülőgép pilótája olyan jelzéseket adott le, hogy eltérítették. Az akció költségei elérték a több millió forintot. A hibázó német pilóta ellen nem indul eljárás.

A NATO-ban előírt szintidőnél gyorsabban reagáltak szombaton a magyar vadászgépek arra a NATO-tagságunk óta történt első éles riasztásra, amelynek során egy német kisrepülőgép pilótája olyan téves jelzéseket adott le, hogy eltérítették. A Kecskemétről felszálló két MiG 29-es vadászgép a riasztást követő tíz percen belül a levegőben volt, és közrefogta a kisrepülőt.

Bocskai István, a Honvédelmi Minisztérium szóvivője az [origo]-nak elmondta: a Jakabszállásról Fertőszentmiklósra tartó kisrepülő rádiója elromlott, a német pilóta azonban a másodlagos jeladójával rossz jelzéseket adott le. A pilóta téves kódokat ütött be: a rádió meghibásodása helyett azt közölte, hogy eltérítették a repülőt. A két négy számjegyű kód között csak egy szám a különbség. A német pilóta a magyar vadászokkal azonban együttműködött, és a Győr-Moson-Sopron megyei Fertőszentmiklóson tette le a gépet. 

A riasztást érzékelték a NATO dél-európai légtérellenőrző parancsnokságán, az olaszországi Foggio Renaticóban, valamint a magyarországi légi ellenőrző központban, a veszprémi Sziklában. Bocskai elmondta: a NATO-központ, amellyel mintaszerű volt az együttműködés, hangsúlyozta: Magyarország példaértékűen kezelte az éles helyzetet. Vári Gyula egykori volt vadászpilóta, az Országgyűlés honvédelmi bizottságának alelnöke közölte: a magyar pilóták rendszerint bőven a NATO- szintidőn belül teljesítenek.

Az akció költsége elérte a több millió forintot. A tárca szóvivője szerint hiába volt téves a riasztás, a védelmi rendszer folyamatos készültsége nem úszható meg olcsóbban. A német pilóta ellen nem indult eljárás. A Polgári Légiközlekedési Hatóság tájékoztatása szerint a pilótának volt engedélye és repülési terve is, így légi közlekedési szabályt nem sértett. Más kérdés, hogy a vészjelzést rosszul adta le, emiatt azonban nem lehet ellene eljárást indítani.