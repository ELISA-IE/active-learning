Várakozások feletti Richter profit

A 9,5 milliárd forintos elemzői várakozásokat meghaladó közel 11 milliárd forintos nettó eredményt ért el a Richter Gedeon Rt a harmadik negyedévben. Ezzel a társaság kilenc hónap alatt 30,155 milliárd forint profitot realizált, ami 14,9 százalékos növekedésnek felel meg egy év alatt. A siker főként a FÁK piacon elért közel 50 százalékos növekedésnek tudható be.

A várakozásoknál jobb gyorsjelentés után sem emelte meg a Richter vezetése a 2005-ös évre prognosztizált 10-15 százalékos árbevétel növekedési tervét - mondta Bogsch Erik a cég vezérigazgatója. Az óvatosságot a vezérigazgató azzal magyarázta, hogy az utolsó negyedévben sok a bizonytalanság az orosz piacot illetően.

Bogsch Erik arra is kitért, hogy a Richternek várhatóan 1,2 milliárd forintot kell majd befizetnie decemberben a gyógyszerkasszába, amiből 600 millió forintra már megképezték a céltartalékot. A vezérigazgató közölte: várhatóan november végéig tisztázódik, hogy 2006-ban mely gyógyszerek szállíthatók Oroszországba a kormány által támogatott listára. A társaság vezetése azonban a jövő évre is optimista e téren.

Az év első kilenc hónapjában elért konszolidált árbevétel 125,113 milliárd forint volt (ebből 34,6 milliárd forintot realizáltak a harmadik negyedévben) volt, ami 13,1 százalékos növekedést jelent a bázisidőszakhoz képest. A dollárban mért konszolidált árbevétel 639,6 millió dollárt tett ki, ami 19,8 százalékkal haladja meg a bázis időszakét. 

A Richter Gedeon Rt. régiós értékesítési lehetőségei alapvetően kedvezőek voltak 2005 első háromnegyedévében. Így a január-szeptemberben elért 103,804 milliárd forintos árbevétel (530,7 millió dollár) 15,0 százalékos (dollárban számítva 21,8 százalékos) növekedést jelent 2004 első kilenc hónapjához képest.

Az emelkedés annak tudható be, hogy a FÁK régióban, és az EU tagállamaiban elért jelentős forgalomnövekedés ellensúlyozta az USA-ba irányuló szállítások csökkenését. A magyar piac és az egyéb országok teljesítménye is figyelemre méltó volt. A magyar piacon 2005 első kilenc hónapjában a Richter 11,7 százalékos, azaz 3,045 milliárd forintos növekedést realizált. 

Az exportból származó árbevétel 2005 első három negyedévében 382,1 millió dollár volt, ami jelentős, 71,9 millió dolláros, azaz 23,2 százalékos emelkedést mutat 2004 első kilenc hónapjához képest. A növekedés elsősorban annak köszönhető, hogy a FÁK térség forgalma kiemelkedő mértékben, 48,5 százalékkal emelkedett. Az EU piacaira irányuló eladások szintén figyelemre méltó arányban, euróban mérve 19,4 százalékos növekedéssel járultak hozzá az elért árbevétel-emelkedéshez. Az USA piacán az utóbbi években folyamatosan kétszámjegyű árbevétel növekedést ért el a Richter, az idén azonban a társaság forgalma 18,1 százalékkal csökkent, amelynek oka egyes hatóanyagok értékesítésének jelentős mértékű visszaesése volt.

A konszolidált üzleti eredmény 2005 első kilenc hónapjában 25,977 milliárd forint volt, ami 7,1 százalékkal magasabb az előző év azonos időszakával összehasonlítva. Az üzleti eredményhányad 2005 első kilenc hónapjában 20,8 százalékot tett ki, szemben a bázis időszakban elért 21,9 százalékkal. A mérleg szerinti eredmény a vizsgált időszakban 30,594 milliárd forint volt, ami 10,2 százalékos emelkedést jelent a bázisidőszakhoz viszonyítva.

A teljes részvényszámra vetített egy részvényre jutó eredmény a rendkívüli és az egyszeri tételek nélkül számítva a vizsgált időszakban 1 642 forint volt részvényenként, ami 10,2 százalékos növekedést jelent az előző évhez képest.

A mérlegfőösszeg 2005. szeptember 30-án 251,547 milliárd forint volt, ami 23,927 milliárd forinttal magasabb a 2004. december 31-i állománynál.

DEÁK BÁLINT