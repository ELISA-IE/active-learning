Melegeket csábít a skandináv légitársaság

Melegeknek szóló ajánlatot állított össze a SAS skandináv légitársaság, ezzel csábítva a homoszexuálisokat az északi országokba. Kedvezményt ugyan nem kapnak, de a légitársaság összeállításából megtudhatják, hogy hová érdemes menniük szórakozni, enni, vásárolni. A társaság szerint érdemes megcélozniuk a melegeket, mert általában gazdagok és sokat utaznak.

"Skandinávia várja a melegeket!" - áll a szivárványszínű banneren a SAS skandináv légitársaság weboldalán. Kedvezményt ugyan nem adnak a melegeknek, de összeállítást közölnek a Skandináviában található meleg szórakozóhelyekről, homoszexuálisoknak szóló programokról, ezzel is megkönnyítve az oda utazó homoszexuálisok dolgát. "Ugyanúgy, ahogy az operakedvelőknek is segítünk előadásokat találni a skandináv országokban, a homoszexuálisoknak is ajánlunk programokat" - mondta a SAS légitársaság budapesti irodájának munkatársa az [origo]-nak. 

A homoszexuálisok Skandináviába csábítása nem a magyar iroda elképzelése, az ötlet a légitársaság központjától származik. A melegek általában sokat utaznak, jók az anyagi körülményeik, a társaság ezért döntött úgy, hogy kimondottan nekik szóló ajánlatokkal érdemes őket megcélozni - mondta a légitársaság munkatársa. A skandináv országok lakói nyitottak, toleránsak, ez is szerepet játszott a döntésben. Dániában és Svédországban legális a melegházasság, Norvégia volt az egyik első ország, ahol törvényben tiltották meg a homoszexuálisok diszkriminációját.

Arról egyelőre nincsenek adatok, hogy a szeptemberben indított, melegeknek szóló akció hány foglalást hozott a társaságnak. Sok helyfoglalás érkezik az internetről, azt nem tudni, hogy ebből hányan foglaltak repülőjegyet a melegeknek szóló hirdetés alapján, azt tudjuk, hogy a bannerra havonta 2-3 ezren kattintanak - mondta a légitársaság munkatársa. A melegeknek szóló összeállítást a légitársaság egyelőre csak a pride.hu weboldalon elhelyezett banneron hirdeti.A homoszexuálisoknak szóló weboldalon kevesen hirdetnek, multinacionális cégek közül eddig a SAS légitársaságon kívül, csak egy óvszergyártó kereste meg őket - tudtuk meg a pride.hu munkatársától. A hirdetésnek - az ebből befolyó bevételen kívül - ezért presztízsértéket is tulajdonítanak.