Elfogták a Sándorfalván talált újszülött anyját

Előállította és gyanúsítottként hallgatja ki a rendőrség azt a középkorú nőt, aki két nappal ezelőtt egy szórakozóhely előtti teraszon hagyott egy életképes fiú újszülöttet. A 8 gyermekes anya elismerte tettét.

Elfogta a rendőrség a sándorfalvi szórakozóhely előtt talált néhány napos kisfiú szülőanyját. Erről a Csongrád megyei rendőrség sajtószolgálata számolt be szombaton a közlemény szerint a 37 éves, 8 gyermekes anya elismerte tettét, az elsődleges orvosszakértői vélemény szerint néhány nappal korábban szült.

A rendőrök előállították és gyanúsítottként hallgatják ki. A megyei rendőr-főkapitányság bűnügyi osztálya kiskorú veszélyeztetése bűntett megalapozott gyanúja miatt folytat eljárást az asszony ellen, akit nem vettek őrizetbe.

Március 24-én, az esti órákban Sándorfalván, a Felszabadulás utcában található szórakozóhely előtti teraszon egy életképes fiú újszülöttet találtak. A gyermeket, aki feltehetően a megtalálását megelőzően néhány nappal született, a mentők kivizsgálás és gondozás céljából a szegedi gyermekklinikára szállították.