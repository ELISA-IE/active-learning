Május a céges elszámolások hónapja

A társaságiadó- és osztalékadó-bevallást május 31-éig kell a cégeknek benyújtaniuk az adóhatósághoz. Az éves beszámolót, egyszerűsített éves beszámolót az üzleti év mérlegfordulónapjától számított 150 napon belül kell a cégbíróságnál letétbe helyezni, illetve a Céginformációs Szolgálatnál közzétenni. Május 31-e a határideje a helyi iparűzési adóról szóló bevallásnak is.

A 2004-es évre vonatkozó társaságiadó- és osztalékadó-bevallást május 31-éig kell az adóhatósághoz benyújtani. A bevallási kötelezettség teljesítéséhez az alábbi APEH nyomtatványokat kell használni:egyszeres könyvvitelt vezető adózóknak a 0428, a kettős könyvvitelt vezető adózóknak a 0429, azoknak az evásoknak, akik 2004-ben a társasági adó és az osztalékadó törvény hatálya alá tartoztak, a 0471/EVA nyomtatványt.A bevallások a nyomtatványforgalmazóknál szerezhetők be, vagy az APEH honlapjáról tölthetők le. A fenti bevallásokon kell a szakképzési hozzájárulás különbözetét is elszámolni. A 0471/EVA bevallást azoknak az adózóknak kell kitölteniük, akik 2004-ben a társasági adó alanyai voltak, de 2005. január elsejével - az eva választása miatt - kikerültek a törvény hatálya alól. Valamennyi evás vállalkozás ezt a nyomtatványt használja, függetlenül attól, hogy 2004-ben egyszeres vagy kettős könyvvitelt vezetett.

A vállalkozók az adóév március 15-éig, illetve szeptember 15-éig kötelesek a helyi iparűzési adó előlegét megfizetni. Az egyszeres könyvvezetésre kötelezettek kivételével a cégeknek december 20-ig kell az adóelőlegüket a várható éves adó összegére feltölteniük. Az így teljesített adóelőlegek és az adóévre megállapított tényleges adó különbözetét az adóbevallás benyújtásával egyidejűleg, az adóévet követő év május 31-éig kell megfizetni.

A kettős könyvvitelt vezető vállalkozások kötelesek a legfőbb szerv által elfogadott - kötelező könyvvizsgálat esetén könyvvizsgálói záradékot vagy a záradék megadásának elutasítását is tartalmazó - éves beszámolót vagy egyszerűsített éves beszámolót, valamint az adózott eredmény felhasználására vonatkozó határozatot az üzleti év mérlegfordulónapjától számított 150 napon belül - 2004-ben május 30-ig - a cégbíróságnál letétbe kell helyezni, illetve a letétbe helyezéssel egyidejűleg közzé kell tenni.  

A közzétételi kötelezettséget a beszámoló Igazságügyi Minisztérium Cégnyilvántartási és Céginformációs Szolgálatának (1371. Budapest, Pf. 482) történő megküldésével kell teljesíteni. A tavaly áprilistól a közzétételért a nem jogi személyiségű gazdasági társaságoknak 5000 Ft-os, a jogi személyiséggel rendelkező gazdasági társaságoknak 10 000 Ft-os költségtérítést kell fizetniük. Fontos tudnivaló, hogy a dokumentációhoz a közzétételi költségtérítés megfizetéséről szóló igazolást minden esetben csatolni kell. Az átutalási megbízás visszaigazolásával kell igazolni, hogy a cég jogszabályban előírt költségtérítést az Igazságügyi Minisztérium 10032000-01483305-00000000 számlaszámára befizette. A befizető egyértelmű azonosítása érdekében az átutalási megbízás "közlemény" rovatában fel kell tüntetni a befizetés jogcímét (beszámoló közzétételi költségtérítés), valamint a befizető cég cégjegyzékszámát is.

Az IM honlapjáról letölthetők azok a bizonylatokat, amelyekkel a beszámoló fedőlapja, a mérleg és az eredmény-kimutatás ("A" típusú éves Mérleg, "A" típusú összköltség eljárással készített Eredménykimutatás; "A" típusú egyszerűsített éves Mérleg, "A" típusú összköltség eljárással készített Eredménykimutatás) egyszerűen kitölthető. Az internetes mérlegbeszámoló adatlapok kitöltése számos előnyt jelent az érintettek számára. Nincs szükség a nyomtatványok megvásárlására. A hatályos mérleg és eredménykimutatás adatlapjai az érintett saját számítógépére egyszerűen letölthetők. A kitöltést segítő szoftver a számszaki hibákat eleve kiküszöböli és lehetőséget nyújt az adatok elmentésére, tárolására is. 

A Céginformációs Szolgálat segítséget nyújt a közzétételi dokumentáció összeállításához is. Az alábbi okiratok benyújtását várják:fedőlap, mérleg, eredménykimutatás oldalai a nyomtatási sorrendben,  kiegészítő melléklet (ha van),  könyvvizsgáló jelentés (ha van),  üzleti jelentés (ha van). 