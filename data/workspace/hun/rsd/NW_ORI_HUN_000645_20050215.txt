Szja-bevallás adószám ellenében

Március 28-áig postázzák a magánszemélyeknek a 0453 számú személyi jövedelemadó bevallási egységcsomagot. Mindenkinek küld nyomtatványt az adóhatóság, aki a tavalyi évben adóbevallást nyújtott be vagy 2004-ben szja-előleget fizetett. A bevallás az adóazonosító közlésével az ügyfélszolgálatokon személyesen is beszerezhető - áll az APEH tájékoztatójában. 

Február 7-től szerezhetik be az adóhivatal ügyfélszolgálatainál a bevalláscsomagokat azok, akik nem akarják a postai kiküldést megvárni. Ilyenkor azonban az adózó nevét és az adóazonosító jelét közölni kell. Lehetőség van arra is, hogy családtagok, munkatársak vagy a könyvelőirodák az ügyfelek részére igényeljenek egységcsomagot, de csak a fenti adatok megadása mellett. 

Az APEH évente közel egymilliárd forintos értékben gyártat, illetve postáz nyomtatványokat. Az szja-bevallások ügyfélszolgálati regisztrációja költségcsökkentési célokat szolgál. Azoknak ugyanis, akik személyesen viszik el a dokumentációt, az adóhivatal postán már nem küld bevallást. 

Akik a tavalyi évben az internetes programmal töltötték ki a személyi jövedelemadó bevallásukat, március 28-áig csak egy tájékoztató levelet, készpénz-átutalási megbízást (csekk), feladóvevényt és választékborítékot kapnak az adóhatóságtól. A válaszboríték 2005. május 20-ig díjmentesen adható fel.

Az APEH felhívja az érintettek figyelmét arra, hogy akik az egységcsomagok kiküldését megelőzően akarják az adóbevallásukat benyújtani, lehetőleg az internetről letöltött nyomtatványt használják.