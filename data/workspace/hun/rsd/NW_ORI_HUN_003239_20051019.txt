Másfél millióért saját könyvünk lehet

Ha elég pénze van, bárki kiadathatja saját könyvét egy könyvkiadónál. Az egyebek mellett sztárok könyveinek kiadására vállalkozó kiadó másfél-kétmillió forintért még a rosszabb írásokból is regényt csinál, szükség esetén pedig bérírót biztosít. A legtöbben a családjuk történetét osztanák meg az olvasóközönséggel.

"Témaötletét megírjuk, kiadjuk és országosan terjesztjük" - ezzel hirdeti magát egy könyvkiadó, ahová hetente két-három kézirat is érkezik olyanoktól, akik nem írók, de ki akarják adatni saját könyvüket. Egy ideje meg is tehetik ezt, ha van körülbelül másfél millió forintjuk. Ezért cserébe fehér papíron, kemény borítóval, két-háromezer példányban a boltokba kerülhetnek szinte bárki művei. Ha ezernél többet sikerül eladni, még haszna is származhat a szerzőnek a könyvből, a bevétel ugyanis az övé - ígéri a kiadó. A legsikeresebb, ezer fölötti példányszámmal a Bözsike, a szegedi masamód című könyv volt.

"A legtöbben családregényt szeretnének kiadni" - mondta az [origo]-nak Baráz Miklós, a kiadó igazgatója, aki szerint ebben a brazil szappanoperák népszerűsége is közrejátszhat. De van verseskötet is, és több más műfajban is jelentkeztek írásokkal eddig ismeretlen szerzők. A kiadó csak a politikai felhangú műveket utasítja el szigorúan. Különösen rossz művek pedig nem érkeznek be "Az én könyvem" elnevezésű sorozatba - mondta Baráz.

"Persze találkoztam nagyon rosszal nem is eggyel, de ha nincs jól megírva a történet, ilyenkor javasolni szoktuk, hogy más írhassa meg a könyvet. Megoldás lehet az is, hogy a szerkesztő mondatonként átírja a művet" - magyarázta az igazgató. A legtöbb írás azonban szerinte jól meg van írva, látszik, hogy sok munka van benne. Bérírót külön kell fizetni, ha az ügyfél csak szinopszissal érkezik.

A gazdag vállakozóktól az egyszerű tanárokig sokan érdeklődnek, de nyolcvan százalékban az értelmiség jelentkezik könyvvel. Eddig körülbelül tíz magánkiadású könyv jelent meg a kiadónál, "ebből kettő kimondottan siker" Baráz szerint. A "Bözsike" mellett eddig olyan címekkel jelentek meg "Az én könyvem" sorozat kötetei, mint Anna és Mária királyné és eleste Nándorfehérvárnak, vagy 75 esztendőm közérdekű tanulságai. 

Magánkönyvkiadás Magyarországon eddig nem létezett, Baráz Miklós úgy tudja: Európában sem gyakori az ilyesmi, nagy divatja csupán Dél-Amerikában van. Az ötletet a kiadó innen merítette, valamint abból, hogy sajnálták elutasítani a tízesével érkező ismeretlen műveket, amelyek között nagyon sok jó is akadt, de nem volt pénzük kiadni őket.