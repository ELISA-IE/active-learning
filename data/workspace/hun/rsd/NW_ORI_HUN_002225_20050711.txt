Bevezethetik az elektronikus kórlapot

Elektronikus kórlapot fejlesztettek ki az Országos Baleseti és Sürgősségi Intézetben, így egy rendszerben tudják kezelni a beteg képi, grafikus és szöveges adatait. Azaz a röntgenfelvételeket, különböző vizsgálati eredményeket nem külön papírokon, hanem együtt tárolják Az elektronikus kórlapoknak lesz egy úgynevezett riasztó funkciója is. Ha például a beteg vérnyomása bizonyos ideig alacsony, a rendszer észreveszi ezt, és jelzi az orvosnak.

Elektronikus kórlapot fejlesztettek ki az Országos Baleseti és Sürgősségi Intézetben. Szabó Győző, az intézet oszályvezető főorvosa az [origo]-nak elmondta, hogy az elektronikus kórlapok lényege, hogy egy rendszerben tudják kezelni a beteg képi, grafikus és szöveges adatait. Azaz a röntgenfelvételeket, különböző vizsgálati eredményeket nem külön papírokon, hanem együtt tárolják. 

Eddig a balesetet szenvedett betegek első vizsgálatainak eredményeit a sokktalanítóban, ahova először szállítják őket, papírra rögzítették. Utána ezek keringtek a különböző osztályokon, attól függően, hogy az adott betegnek milyen kezelésre volt szüksége. Az új, elektronikus kórlap segítségével az összes vizsgálati eredményt, adatot láthatják a sokktalanító kivetítőjén az orvosok. 

Az elektronikus kórlapoknak lesz egy úgynevezett riasztó funkciója is. Ha például a beteg vérnyomása bizonyos ideig alacsony, a rendszer észreveszi ezt, és jelzi az orvosnak. Szabó Győző elmondta, hogy az egyelőre csak kísérleti stádiumban lévő rendszer lehet a jövőben a telemedicina alapja. Vagyis később az egyik város kórházában készült röntgenfelvételt elküldhetik interneten egy másik kórházba, ahol más orvosokkal is konzultálhatnak az esetről. Az orvosok tehát az ország bármely pontjáról átláthatnak egy másik intézménybe, és segíthetnek egymásnak.

A speciális kórlapot még tesztelik az Országos Baleseti és Sürgősségi Intézetben, de januártól már az egész kórházban be szeretnék vezetni. A távlati cél pedig az, hogy 2013-ra az ország minden kórházát össze lehessen kapcsolni ilyen módon.