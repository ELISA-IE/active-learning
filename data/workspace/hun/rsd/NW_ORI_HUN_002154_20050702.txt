Bombáztak az Afganisztánban eltűnt katonák nyomában

Két bombatámadást vezetett az amerikai hadsereg Afganisztánnak azon a környékén, ahol öt napja eltűnt egy különleges egység néhány tagja. Az amerikai azt állítják, hogy tálibok főhadiszállása volt a célpont. Az eltűnt katonák továbbra sem kerültek elő.

Afganisztán keleti részén helyi források szerint 25 ember halt meg az amerikai bombázás nyomán. Az USA távirányítású bombákkal támadta Csecsal települést, ahol az amerikai hírszerzés szerint tálib főhadiszállást rendeztek be.

Ezen a környéken öt nappal ezelőtt több amerikai katona is eltűnt. A különleges gyalogos egység tagjairól semmilyen hír sincs. Egy tálib szervezet azt állította, hogy foglyul ejtették őket, de az amerikai hadvezetés inkább abban bízik, hogy óvatosan bujkálnak valahol. A keresésükre korábban indított helikoptert lelőtték, a mentésre induló mind a tizenhat amerikai katona meghalt.

Feltételezések szerint a mostani bombázás összefügg az eltűnt és a megölt katonák sorsával, bár ezt az amerikai katonai szóvivő nem erősítette meg.

Afganisztán más részein is komoly összecsapások voltak. Az ország középső részén 18 tálib és két kormánykatona halt meg, amikor az afgán hadsereg lázadók rejtekhelyére támadott. A BBC szerint az utóbbi hónapokban ismét rendszeressé váltak a véres összecsapások Afganisztánban.