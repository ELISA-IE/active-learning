Beszáll az MFB az Európai Építőbe

A Népszabadság értesülései szerint 49 százalékos részesedést szerez az MFB az Európai Építőben. A cég tavalyig középület építő néven működött, a magyar építőipar egyik nagy szereplője. A Népszabadság szerint a banktól fejlesztéseke kívánnak pénzt felvenni.

A Népszabadság értesülése szerint több milliárd forint befektetésével nemsokára 49 százalékos részesedést szerez az Európai Építő Zrt.-ben a Magyar Fejlesztési Bank (MFB). A vezetők - Nagyunyomi-Sényi Gábor, Popelka Jenő, Pelikán Imre és Marjai László - tulajdonában lévő építőipari társaság alaptőkéje 939 millió forint, amiből az következik, hogy az MFB-emelés egy - mintegy egymilliárdos - része tőkeemelésként, további - hasonló nagyságrendű - összeg pedig egyéb soron növeli a cég tőkéjét. 

Az állami gyökereket is magáénak tudó Európai Építő Zrt. vállalkozás tavalyig Középület-építő néven működött, számos nagyberuházás kivitelezésében vállalt részt: ilyen a Nemzeti Színház vagy az ELTE új épületei. A cég honlapján elérhető legutóbbi, 2003-as eredménykimutatás 13-ról 10 milliárdra csökkenő árbevételről és százmilliós nyereségről tanúskodik. 

A Népszabadásg szerint a banktól felveendő pénzt fejlesztésekre kívánják fordítani - a bank stratégiája szerint nem is lehetne másra. A bank - a meghatározott program szerint - részesedését 5-12 év múlva valakinek - lehetőleg szakmai befektetőnek - egy előre meghatározott, hozammal növelt áron eladja. Mivel a program két éve indult, sikeres kivásárlásról még nem lehetett hallani. Adataik szerint eddig 24 társaságba szálltak be, összesen 17 milliárd forinttal. Ezek jórészt 500 millió forint alatti, jellemzően 100 millió forint körüli juttatások, azonban van közöttük néhány többmilliárdos "kakukktojás" is. Ilyen például a Ganz Transelektro Villamossági Rt., a Pólus Palace Rt. vagy a Debreceni Hús Rt.: csak ez a három cég összesen 9 milliárdot kapott. 