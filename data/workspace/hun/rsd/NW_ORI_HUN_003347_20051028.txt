Megerősítette piaci szerepét a MasterCard

Az MNB legfrissebb jelentése szerint a MasterCard Europe kártyatársaság megerősítette szerepét a magyar bankkártyapiacon.

A Magyar Nemzeti Bank fizetési kártyaüzletágat vizsgáló tanulmánya kimutatja, hogy a 2005. június 30-át megelőző egy évben, a MasterCard márkájú kártyák száma növekedett a legnagyobb mértékben Magyarországon. 

Az előző év azonos időszakához képest 513 000 újonnan kibocsátott MasterCard bankkártya talált gazdára hazánkban, amely 12,82 százalékos növekedést jelent az elmúlt év hasonló időszakához képest. Az MNB jelentése szerint Magyarországon a MasterCard Europe bankkártyáit fogadják el a legtöbb üzletben (19 600 helyen). 

Alapvetően pozitív változások következtek be a bankkártya üzletágban - vallja Zdenek Houser, MasterCard Europe Magyarországért, Horvátországért és Szlovéniáért felelős megbízott ügyvezetője. 

A jelentős, 10 százalékos bővülésen túl a legfontosabb változás, hogy a kártyás vásárlási tranzakciók aránya javult az ATM használathoz képest. A jelentés azt mutatja, hogy a POS terminálok használata egyre népszerűbb: míg tavaly minden 100 tranzakcióból csupán 41 volt POS vásárlás, idén ez a szám már 43 kártyás fizetést mutat. 

Fontos adat, hogy a chip-migrációs folyamat keretében az idei év közepére a betéti kártyák 11 százalékára, a hitelkártyáknak pedig 4 százalékára került fel a chip. A chip-migráció az ATM berendezések terén még nem indult el, de az év közepén már 5522 kereskedői, és 191 banki elfogadóhelyen üzemelő POS terminál tudta olvasni a chipet. 

A chipkártya a különböző kártyafajták legkorszerűbb és legintelligensebb formája. A kártya egy aktív mikrokontrollert és jelentős mennyiségű memóriát tartalmaz, valamint hatékony kriptográfiai és hitelesítési algoritmusok bevezetésére nyújt lehetőséget. A chipkártya tehát sokkal nagyobb lehetőségeket ad a felhasználók és a szolgáltatást nyújtók számára arra vonatkozóan is, hogy az elsődleges feladatok mellett mindkét fél biztonsági igényeit kielégítse.