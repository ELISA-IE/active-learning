Négy hónapja van a kormánynak a hiány csökkentésére

Jóváhagyta kedden az EU-tagországok pénzügyminisztereinek tanácsa, az ECOFIN az Európai Bizottság Magyarországnak szóló ajánlásait. Ezekben a brüsszeli testület arra szólította fel az országot, hogy gyorsítsa meg az államháztartási hiány mérséklését. A testület jóváhagyása azt jelenti, hogy a magyar kormánynak négy hónap alatt kell lépéseket tennie a hiány csökkentése érdekében. 

A miniszteri tanács egyúttal elfogadta az euró majdani bevezetésének előkészítését célzó, módosított magyar konvergencia-programot. Draskovics Tibor pénzügyminiszter a tanácskozás után elmondta: a tanács által megfogalmazott ajánlások egybeesnek a kormány szándékával, így például a költségvetésbe olyan tartalék épül, amely fedezi a kitűzött célok végrehajtását veszélyeztetni tudó kockázatokat.

Elfogadták a konvergenciaprogramot

A Pénzügyminisztérium honlapján szereplő, jelenlegi 78 milliárd forintnyi költségvetési tartalékot 200 milliárd forint fölé kell növelni. A tartalék ilyen fokú emeléséről Draskovics Tibor korábban beszélt Brüsszelben. A pénzügyminiszter  elmondta: a tartalékképzést a törvény írja elő, jóllehet a kormány felmentéseket ad e tekintetben. A tartalék 0,5 és 1 százalék között fog alakulni, tette hozzá. Ez a pénz a költségvetési törvényben előirányzatként szerepel, mondta el az [origo]-nak Kőszegi Márk, a Pénzügyminisztérium sajtóosztályáról. Az összeg rendelkezésre áll, azt, hogy ebből mennyit költ el a kormányzat, akkor születik döntés, amikor a tartalékot fel kell használni a hiány csökkentésére, mondta a szóvivő.

Magyarország legújabb - az Európai Bizottsághoz tavaly december elsején eljuttatott - konvergenciaprogramja 2004-ben 4,5, 2005-ben 3,8 százalékos GDP-arányos államháztartási hiány irányoz elő, a magánnyugdíj-pénztári befizetések figyelembe vételével. Utóbbi tételek nélkül a hiány idén 4,7 százalékos lesz a terv szerint, és a deficit 2008-ban (amikor a magánnyugdíjpénztárak bevételét már nem lehet az államháztartás bevételei között számon tartani) 2,8 százalékosra csökken.

Brüsszel szerint költségvetési megszorítás kell

Az Európai Bizottság értékelése szerint a módosított magyar konvergenciaprogram is igen kockázatos: a 2008-as deficitcél alig marad a kívánt 3 százalékos küszöbérték alatt, ami jelentősen csökkenti a magyar gazdaságpolitika mozgásterét, sőt kedvezőtlen makrogazdasági környezetben nem is teljesíthető. A testület ezért azt javasolta korábban, hogy idén újabb, a GDP 0,5 százalékának megfelelő költségvetési megszorítást kell véghezvinni, és a büdzsé tartalékkeretének bővítése is megfontolandó. A Bizottság ezen túl azt is ajánlja a magyar kormánynak, hogy a készülő adóreform ne növelje az államháztartás hiányát. A bizottsági ajánlás a kritikai megjegyzésekkel együtt lehetségesnek tartja, hogy Magyarország 2008-ban teljesítse az euró bevezetésnek makrogazdasági kritériumait és 2010-ben bevezesse a közös valutát. Ezt az ajánlást fogadta most el az uniós pénzügyminiszterek tanácsa, az ECOFIN.

Négy hónap múlva ismét vizsgálat

A testület jóváhagyása azt jelenti, hogy a magyar kormánynak négy hónap alatt kell lépéseket tennie a hiány csökkentése érdekében. Az EU-pénzügyminiszterek négy hónap múlva újra megvizsgálják a magyar deficit alakulását. Draskovics Tibor az ülést követően kitérően választ adott arra a kérdésre, hogy az eljárás végét jelenti-e majd az újabb felülvizsgálat, írta a távirati iroda. "Úgy gondolom, hogy négy hónap múlva viszonylag kevés fog látszani, de a kormánynak elég sok új eszköze van arra, hogy év közben befolyásolja a kiadások lefutását", mondta a szaktárca vezetője.