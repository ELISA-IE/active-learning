Letették ez esküt az iraki képviselők

Szerdán tartotta alakuló ülését a hat hete megválasztott iraki parlament. A képviselők esküt tettek a bevallottan formális gyűlésen, amit aknavetőből leadott lövések zavartak meg. A parlament várhatóan egy hónapon belül elfogadja az új iraki kormányt, majd áttér alkotmányozási feladataira. Az ülés ugyanakkor anélkül ért véget, hogy a következő összejövetel időpontját kitűzték volna. 

Szerdán tartották az iraki parlament alakuló ülését. A nemzetgyűlés síita és kurd frakciói egyelőre nem jutottak megegyezésre az új kormány összetételéről - amely az egyik fő feladatuk. A kormány megalakításáról kedden fogadtak el megállapodást a vezető iraki pártok, és ugyan a tárgyalások még folynak, az alapvető kérdésekben már akkor megegyeztek. Ezek közé tartozik például Dzsalal Talabani elnökké - előtte soha nem volt még kurd vezetője Iraknak -, valamint Ibrahim al-Dzsáfári miniszterelnökké választása.

Talabani, nemzetgyűléshez intézett beszédében közölte: az ország 50 év után szabadon megválasztott parlamentjének fő feladata "új, demokrácián és szabadságon alapuló iraki állam felépítése". Mint közölte, Irak addig nem lesz stabil állam, amíg meg nem teremtik a nemzeti egységet. A "gonosz erői" nem állhatnak a ragyogó iraki jövő elébe - mondta, miközben az ülést aknavetőből leadott lövések zavarták meg, amelyek közül több is a nemzetgyűlésnek helyet adó kongresszusi központ közelében csapódott be a bagdadi zöld zónában. 

A két évvel az iraki háború megindítása, illetve hat héttel az általános választások utáni parlamenti ülés helyi idő szerint fél tizenkettőkor (közép európai idő szerint fél tízkor) Korán-idézetekkel kezdődött, majd pár órával később úgy zárult le, hogy nem állapodtak meg a következő ülés időpontjáról. A BBC helyszíni tudósítója szerint az alakuló ülés inkább gesztus volt az egyre elégedetlenkedő közvélemény felé, hogy kimutassák: történt előrelépés. Ez a gyakorlatban úgy nyilvánult meg, hogy a képviselők az ülésen letették az esküt. 

Ha majd sikerül megállapodni az új kormányról - a tárgyaló felek szerint erre egy hónapon belül kerülhet sor - az ideiglenes parlament nekiláthat fő feladatának: az iraki alkotmány kidolgozásának és elfogadásnak. Ezt követően pedig - a tervek szerint még decemberben - új választást írnak ki, ahol már végleges parlamentet választanak. 

A kormányalakítás felé vezető úton még parlamenti elnököt, majd elnöki tanácsot (elnök és két alelnök) választanak - mindegyikhez kétharmados többség kell. Az elnöki tanács terjeszti majd a gyűlés elé a miniszterelnök-jelöltet, akit ugyancsak kétharmados többséggel kell elfogadni a parlamentnek. 

A szerdai ülés ugyanakkor egy napra esett a halabdzsai mészárlással. 1988-ban ugyanis ezen a napon hajtottak végre vegyi támadást Szaddám Huszein parancsára fegyvertelen kurdok ellen az észak-iraki településen. Ötezer ember vesztette életét. 