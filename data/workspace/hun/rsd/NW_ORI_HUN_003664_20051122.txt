Szemétben végzik az idei pezsgősüvegek

Szilveszter után nem lehet már visszaváltani a pezsgősüvegeket, ugyanis november 30-án lejár a határidő a betétdíjas pezsgősüvegek visszavitelére, a későbbiekben ezek az üvegek a kukában végzik. Állítólag kevesen voltak a visszaváltók, részben ezzel indokolják az új rendszer bevezetését. A környezetvédők szerint a betétdíjas rendszer szinte teljes megszüntetésével jelentősen nő a környezeti terhelés.

Az áprilisban életbe lépett kormányrendelet az eredeti szándékkal ellenkező eredményt ért el: szinte teljesen megszűnik a betétdíjas rendszer, jövőre már csak a sörösüvegeket lehet visszaváltani. A rendelet visszalépést jelentett az eredeti koncepcióhoz képest, mivel nem írja elő kötelező jelleggel a visszaváltást, hanem csupán önkéntessé teszi azt. Így a gyártók maguk döntik el, hogy az egyes terméket visszaváltható vagy eldobható csomagolásban forgalmazzák-e. A pezsgősüvegeket november 30-ig lehet visszavinni, ezután ezek az üvegek a kukában végzik - legjobb esetben a szelektív gyűjtőkonténerben. Állítólag kevesen voltak a visszaváltók, részben ezzel indokolják az új rendszer bevezetését. 

A gyártók pedig azzal érvelnek, hogy az egyszer használatos üvegek tisztábbak lesznek, és jobban záródnak. A Törley szeptember 5-től már csak egyszer használatos palackokban szállítja ki a pezsgőt a kereskedőkhöz. A vásárlók november 30-ig válthatják vissza a régi palackjaikat a kereskedőknél, ezeket a cég december 31-ig visszavásárolja. 

"Sok millió üveg kerül majd a kukákba szilveszter után" - mondta az [origo]-nak Tömöri Balázs, a Hulladék Munkaszövetség munkatársa. Hiába a szelektív hulladékgyűjtés, az eddigi adatok azt mutatják, hogy az eldobott üvegeknek mindössze 10 százalékát hasznosítják újra - tette hozzá. Vagyis az újabb rengeteg hulladéküveghez újabb hulladékgyűjtőket és -égetőket kell építeni, emiatt pedig jelentősen megnő a környezeti terhelés.