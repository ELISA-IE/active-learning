Világító sisakkal óvnák a gyerekeket

A fiatalok többsége sem elméletben, sem gyakorlatban nem ismeri a biztonságos közlekedés szabályait - derült ki annak a baleset-megelőzési pályázatnak az eredményhirdetésén, amelyre gyerekek írásait és rajzait várták. A Pest Megyei Rendőr-főkapitányság helyettese szerint elképzelhető, hogy néhány éven belül Magyarországon is kötelezővé teszik a kerékpárosoknak a fényvisszaverő mellény és sisak viselését. 

"Néha szeleburdi módon közlekedünk, átszaladunk az úton, ha mindjárt becsöngetnek, de a gyerekek ezért gyerekek, a felnőttek pedig azért felnőttek, hogy vigyázzanak ránk" - állt a Pest Megyei Rendőr-főkapitányság által meghirdetett pályázat próza kategória győztesének írásában.

Másvalaki arra hívta fel a figyelmet, hogy az iskolája környékén nincs zebra. A baleset-megelőzési pályázatra beérkezett rajzokon és írásokban a gyerekek olyan veszélyes helyeket és helyzeteket mutattak be, amelyeket saját környezetükben figyeltek meg.

"Ha már az óvodában megmutatjuk, hogyan kell biztonságosan közlekedni, akkor azt fogják megtanulni" - közölte Bozsó Zoltán rendőrezredes, a Pest Megyei Rendőr-főkapitányság helyettes vezetője. Hozzátette: elsősorban a fiatal korosztály szemléletén lehet változtatni, ám ha a gyerekek ragaszkodnak ahhoz, hogy lámpával, sisakban biciklizzenek, akkor a szülők hozzáállása is megváltozhat.

"Elképzelhetőnek tartom, hogy a külföldi szabályokhoz hasonlóan egy-két éven belül Magyarországon is kötelezővé tegyék a bicikliseknek a fényvisszaverő mellény és a sisak viselését" - mondta Bozsó az [origo] kérdésére.

A baleset-megelőzési programban a kerékpározó gyerekeknek olyan újfajta kiegészítőket mutattak be, amelyekkel sötétben is jól látszanak. Ilyen például a táskára szerelhető fényvisszaverő, a fluoreszkáló karkötő vagy a prizmás baseballsapka.

Komáromi Endre rendőr ezredes, a Budapesti Rendőr-főkapitányság közbiztonsági igazgatója szerint az is fontos lenne, hogy csak olyan kerékpárt árusíthassanak az üzletek, amely fel van szerelve az összes kötelező biztonsági felszereléssel, lámpákkal és prizmákkal.