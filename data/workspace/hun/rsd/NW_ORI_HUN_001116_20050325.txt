Bokros: 30 év kellhet a nyugati életszínvonalhoz

A jelenlegi évi 3-4 százalékos gazdasági növekedés mellett 25-30 évet vesz igénybe, hogy a nyugat-európai gazdasági és életszínvonalat elérjük - mondta Bokros Lajos egy egri előadáson. A balti államok gazdasági növekedése eléri az évi 7-8 százalékot, a felzárkózási idő ezekben az országokban megfelezhető, mondta a volt pénzügyminiszter, aki szerint 50 év is kevés lehet, ha nem szűnik meg a túlköltekezés.

Bokros Lajos az Elsők között címmel indított, szociáldemokrata akadémia nyitóelőadását tartotta Egerben. A pénzügyi szakember elmondta: hosszú távú, magas színvonalú, azaz fenntartható növekedés lenne szükséges ahhoz, hogy a nyugat európai színvonalat már a gyerekeinknek is, és ne csak az unokáinknak tudjuk biztosítani. Bokros Lajos szerint a magyar gazdaság gyors növekedését akadályozza a költségvetés túlköltekezése és a lakossági megtakarítások elégtelensége.

A szakértő szerint a lakossági megtakarítások hiánya a négy évvel ezelőtti lakáshitelezési rendszerre vezethető vissza: ez Bokros szerint esztelen és igazságtalan volt. Korábban a lakosság egyharmada volt képes pénzügyi megtakarításokra, mára viszont már nem takarít meg senki, mert hatalmas hiteleket vett fel - mondta a volt pénzügyminiszter.

Ilyen költekezéssel 50 év is kevés lehet

A költségvetés túlköltekezésére a szakértő példaként említette, hogy az Orbán-kormány idején a köztisztviselők bérét 40 százalékkal, a Medgyessy-kormány alatt pedig a közalkalmazottak fizetését 50 százalékkal emelték meg. Egyik mögött sem volt teljesítmény - tette hozzá a volt pénzügyminiszter. Magyarországon a 3,4 millió munkavállalóból több mint 800 ezer az állami alkalmazott. Csak reformokkal lehet megakadályozni az állami szektor túlduzzasztását - tette hozzá. Amennyiben folytatódik a költségvetési túlköltekezés, lakossági fogyasztás és külföldi hitelekre alapozott, mesterséges konjunktúrával táplált gazdaságpolitika, akkor nem lesz felzárkózás az Európai Unió életszínvonalához nemhogy húsz év, hanem ötven év alatt sem - mondta Bokros Lajos.