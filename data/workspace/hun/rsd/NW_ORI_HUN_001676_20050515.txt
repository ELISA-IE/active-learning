Megsebesült bin Laden iraki helyettese

Súlyosan megsérült a hirhedt iraki terroristavezér, az-Zarkávi - adta hírül a The Sunday Times. A történtekről a terrorista vezért kezelő orvos számolt be brit lap riporterének. Az orvos szerint Zarkávi súlyosan vérzett, amikor azonban a kórházban fel akarták venni az adatait, a terrorista kísérőivel együtt távozott a kórházból.

Súlyosan megsérült Irak legkeresettebb terroristája, a jordániai származású Abu Muszab az-Zarkávi - írja a The Sunday Times. A brit lap mindezt arra az orvosra hivatkozva állítja, aki a múlt héten kezelte a terroristavezért. Az orvos a The Sunday Times riportének elmondta: Zarkavi erősen vérzett, amikor az Irak nyugati részén található Ramadi egyik kórházába szállították múlt szerdán. Az orvos azt azonban nem volt hajlandó elárulni, hogy milyen jellegű sebesülésről van szó. 

A The Sunday Timesnak az orvos elmondta: felajánlották a Zarkávinak, hogy további kezelés céljából maradjon a kórházban, amihez azonban regisztráltatnia kellett volna magát. A doktor szerint a terrorista vezető erre idegesen és ingerülten reagált, majd pedig közölte, hogy nem marad a kórházban. Zarkavi rendkívül elegánsan öltözött kísérői ezt követően udvariasan megkérdezték az orvostól, hogy megkaphatják-e a azoknak a gyógyszerek listáját, amikre szükségük lehet. Az orvost később kihallgatták az amerikai hadsereg képviselői.

Az amerikai haderő az elmúlt napokban nagyszabású offenzívát indított Irak nyugati részén Zarkávi híveinek kézre kerítésére. Korábban olyan hírek is napvilágot láttak, hogy maga a terroristavezér is alig csúszott ki az őt üldöző biztonsági erők markából. Zarkavit több Irakban elkövetett öngyilkos merényletéttel, és számos nyugati túsz kivégzésével gyanúsítják. Zarkávi fejére 13 millió fontos vérdíjat tűztek ki. 