Újabb Nabi-buszokat vett Los Angeles

Ünnepélyes keretek között debütált a Nabi autóbuszgyár harminc nagy kapacitású csuklós autóbusza Los Angeles újonnan nyílt gyorsforgalmi vonalhálózatán. A rendelés teljes értéke 18,9 millió dollár (3,798 milliárd forint).

2005. október 29-én ünnepélyes keretek között debütált a Nabi autóbuszgyár harminc nagy kapacitású csuklós autóbusza Los Angeles újonnan nyílt gyorsforgalmi vonalhálózatában, a "Metro Orange Line"-on. Becslések szerint 2020-ig a Warner Center és Észak-Hollywood közötti tizennégy mérföld hosszú kiemelt vonalon üzemelő járművek napi átlagos felszálló utas forgalma várhatóan eléri a 22000 főt. 

A most forgalomba állított 60-BRT típusjelű járművek, egyenként 633 ezer dollárba (126,6 millió forint) kerülnek, a rendelés teljes értéke 18,9 millió dollár (3,798 milliárd forint). 2006 júniusáig további 170 autóbusz leszállítására kerül sor. 

A számos újdonságot és kényelmi funkciót tartalmazó autóbuszok részben a Nabi mátyásföldi üzemében, részben az egyesült államokbeli Annistonban (Alabama) készültek a "Buy America" előírásainak megfelelően. A Nabi Rt. 2005. évre várható 320 millió dolláros konszolidált árbevételével a hazai járműipar legjelentősebb vállalatainak egyike. 

A Metro Orange Line megnyitó ünnepségén Rácz András, a Nabi Rt. vezérigazgatója elmondta: "Nagy örömömre szolgál, hogy az Egyesült Államok legigényesebb piacára, a megrendelő nagy megelégedésére olyan autóbuszokat szállítunk, amelyek a tömegközlekedés csúcstechnológiáját képviselik. Ezek a szállítások biztos bevételt és nyereséget jelentenek a közelmúltban komoly költségcsökkentési programmal átalakított Nabi számára." 

John Catoe, a los angelesi buszokat üzemeltető tömegközlekedési vállalat vezérigazgató-helyettese hozzátette: "A sűrített földgáz üzemű Nabi-buszok a technológiailag legfejlettebb tömegközlekedési járművek, amelyek valaha is üzembe álltak Los Angeles megyében, s tulajdonképpen az egész országban. Nem titkolt célunk, amelyet a Nabi tervezőmérnökei nagyon jól megértettek, hogy a buszok áramvonalas megjelenésével, a vonzó külső és belső design alkalmazásával, az utas információs kijelzőkkel és még számos technológiai újítással még több új utast nyerjünk meg a tömegközlekedésnek." 

A mostani jelentős üzleti sikerrel a Nabi tovább fejleszti a Los Angeles Megyei Közlekedési Vállalattal fenntartott, jól megalapozott hosszú távú kapcsolatait. A közlekedési vállalat már 875 darab 40 láb hosszú alacsonypadlós Nabi-buszt, 100 darab 45 láb hosszú CompoBusO-t és a jelenlegi szállítással 30 darab 60 láb hosszú gyorsforgalmi Nabi-buszt üzemeltet 1970 sűrítettföldgáz-hajtású autóbuszt számláló flottájában. 

Ebből a modellből a Nabi már összesen 222 autóbuszra kiterjedő megrendeléssel és 400 darabra szóló opcióval rendelkezik. A teljes, 640 darabos opciós állomány szerkezete jelentősen javult. Előnyös, hogy megszűnt számos, korábban megkötött és mára az árfolyamváltozások miatt kedvezőtlenné vált opciós rendelés teljesítésének kötelezettsége. 

A Nabi termékei iránti további jelentős keresletet generálhat hosszú távon az a Bush elnök által augusztus 10-én aláírt törvény, amely költségvetési finanszírozást garantál a felszíni közlekedési programok részére 2009-ig. A törvény által biztosított összeg 46 százalékkal magasabb az eddiginél, s eléri a 286 milliárd dollárt, ezen belül a tömegközlekedés fejlesztésére 52,6 milliárd dollárt különítettek el.