Kismértékben erősödött a forint

Enyhén erősödött a forint a bankközi devizapiacon. Egy euró 244,98 forintba került. A dollár a délután megjelent gyenge amerikai makrogazdasági mutatók miatt 201,87 forintra gyengült.

A forint az egész heti irányzatot folytatva kismértékben pénteken is erősödött a bankközi devizapiacon, az eurót 244,98/245,01 forinton jegyezték, 10 fillérrel gyengébben a 245,00/10 forintos csütörtöki árfolyamnál. A forint 13,24 százalékon állt a +/-15 százalékos ingadozási sáv erős oldalán. A piacon alacsony forgalomról számoltak be, az euró 244,90 és 245,10 forint között maradt a nap folyamán.

A dollár a délután megjelent, a vártnál gyengébb amerikai makrogazdasági adatok hatására 201,82/87 forintig gyengült a csütörtöki 202,40/60 forintról. A piacon a jövő hét elején sem várják az euró kurzusát 245 forint alá.

A tartalékolási periódus utolsó napján 20 bázisponttal 7,70/90 százalékra emelkedett az overnight kamat, a tomnext ügyleteket már az augusztusi tartalékolási periódus első napjára kötötték 6,75/85 százalékon. Némi aktivitás a határidős kamatpiacon mutatkozott, ahol 4-5 bázispontos kamatemelkedésről számoltak be.

Az állampapírok másodpiacán az egy évnél rövidebb lejáratok hozama 2 bázisponttal 6,27-6,29 százalékra emelkedett, a többi lejáraton nem változott a hozamszint. Az ötéves másodpiaci referenciahozam 6,13 százalékon, a tízéves 6,02 százalékon maradt, a jövő héten ezekből a lejáratokból 35 illetve 25 milliárd forintnyit kínál aukcióra az Államadósság Kezelő Központ.