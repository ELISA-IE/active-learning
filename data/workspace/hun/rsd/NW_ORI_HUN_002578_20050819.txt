Pénzért rendőrökkel viccelhetjük meg barátainkat

Egy extrém születésnapi ajándékokat kínáló weboldalon a tandemugrás és a félmeztelen lányok által bemutatott autómosás mellett lehetőség van rendőröket is segítségül hívni barátunk megvicceléséhez. Néhány tízezer forintért rendelhetünk rendőri kíséretet, de akár azzal is ijesztgethetünk valakit, hogy rendőrrel vitetjük el, bár jelenleg ez a szolgáltatás nem elérhető. A rendőrség ugyanakkor állítja: bizonyos feltételekkel biztosíthatnak kíséretet pénzért, de senkit nem zaklathatnak viccből.

A különleges születésnapi ajándékokat kínáló meglepkék.hu weboldalon rengeteg lehetőség közül lehet választani, hogy emlékezetessé tegyünk egy születésnapot: rendelhetünk tortából kiugró táncoslányt, tandemugrást, városnézést helikopterrel vagy akár rendőröket is segítségül hívhatunk barátunk megvicceléséhez. Mindezek nagyjából 50-70 ezer forintba kerülnek.

Csütörtökig még két "rendőrös" lehetőség közül választhattunk, egyik a rendőri kíséret, másik pedig barátunk elvitetése rendőrrel. Az [origo] tegnapi megkeresése után azonban az utóbbi lekerült a weboldal ajánlatai közül. Korábban ezzel a szöveggel hirdették a szolgáltatást: "A hatóságoktól mindenki tart. Elvitetheti a barátját, kedves ellenségét, de akár díszkíséretnek is rendelheti maga mellé a járőrautót." A motoros rendőri kíséret most is bárki igényelheti, az ára 20 ezer forint és körülbelül egy héttel előbb kell megrendelni.

Az [origo] által megkérdezett rendőrségi források egyetértettek abban, hogy rendőri kíséretet valóban bárki kérhet pénzért, ezt ugyanis - bizonyos feltételekkel - lehetővé teszik a rendőrségi törvények, azt azonban nem, hogy viccből bárkit is zaklassanak azzal, hogy elviszik, mert valami törvénybe ütközőt követett el. Egy ilyen akcióhoz az országos rendőrfőkapitány engedélyére lenne szükség - mondta a BRFK egyik munkatársa. 

"Erre nincs lehetőség, ilyen nem fordulhat, és nem fordulhatott elő" - mondta Garamvölgyi László, az Országos Rendőr-főkapitányság (ORFK) szóvivője valakinek a viccből történő elvitetésével kapcsolatban. Rendőri intézkedést nem rendelhet meg senki pénzért - tette hozzá. Arra van lehetőség, hogy ha valaki például nagy összeget szállít, rendőri kíséretet kér. Ilyen esetben a rendőröknek és a rendőrautóknak az órabérét kell megfizetnie a megrendelőnek, például a járőrautó órabére 6 ezer forint - mondta Garamvölgyi László.

"Fogalmazási hiba történt" - mondta az [origo]-nak a meglepkék.hu weboldal üzemeltetője, a Netcenter 2003 Kft tulajdonosa azzal kapcsolatban, hogy csütörtöki megkeresésünk után levették a rendőri elvitetést ígérő ajánlatot. Sashalmi Attila elmondta, hogy a közelmúltban egy üzletember rendelt rajtuk keresztül rendőri kíséretet, de ritkán kapnak ilyen megkeresést. A repüléssel kapcsolatos ajándékok a legnépszerűbbek és minden napra jut egy-egy megrendelés az extrém ajándékokra.Tiefenthaler Eszter