Hipermarketekben érdemes új árut tesztelni

A háztartási vegyi áruk és testápoló szerek hazai kiskereskedelmi eladásainak egyharmadát mindössze 78 hipermarket bonyolítja le. Ennek hatására folyamatosan át kell alakítani a drogériák és a lakóhelyhez közeli boltok választékát és értékesítési taktikáját. Az új termékek közül leggyakrabban az lesz sikeres, melyekből a hipermarketekben is sok fogy.

A háztartások nagy része többé-kevésbé tervszerűen használja és vásárolja a megszokott vegyi árukat, például a mosóport vagy a toalettpapírt. Ezért jut például az említett két kategória kiskereskedelmi forgalmából 44, illetve 40 százalék a hipermarketekre. A több ezer négyzetméteres eladótérben ugyanis nemcsak széles választék fér el, de elegendő hely jut a nagy kiszereléseknek is. Így az ár is előnyösebb lehet.

Sikeres kampány a többieket is húzza

Gyakran előfordul, hogy egy-egy sikeres reklámkampány eredményeként nem csak a reklámozott márka eladása növekszik, hanem az egész kategóriáé. Ez elsősorban az olyan látens fogyasztói igényeket kielégítő termékeknél történhet meg, mint például a vízlágyító, a gépi mosogatószerek, vagy az új, speciális funkciójú tisztítószerek - derül ki az ACNielsen kutatásából.

A mosogatószerek piacának bővülése részben magától értetődik, hiszen egyre több háztartás szerez be mosogatógépet. Ugyanakkor a kategória érdekessége, hogy egyre többet adnak el kézi mosogatószerből is. Ennek egyik oka lehet, hogy a kategóriában jelentős szerepet játszó, és továbbra is erősödő kereskedelmi márkás termékek hatékonysága nem feltétlenül olyan erős, mint a gyártói márkáké.

A fogyasztási és a vásárlási szokások változása következtében a háztartási vegyi áruk eladásai jelentősen növelhetők innovatív termékek bevezetésével. A non food termékkörön belül a legnagyobb növekedést általában azokban a kategóriákban érik el, ahol lehet újítani. 

Idetartozik többek között a speciális tisztítószer, a testápoló szerek nagy része, vagy a fogkrém. Utóbbi egyébként azért tartozik a növekedési potenciállal rendelkező kategóriák közé, mert nagyon alacsony belőlük az egy főre jutó eladás. A testápolóknál a mai fogyasztónak már kevés, ha egy krém csak hidratál. Kívánja azt is, hogy feszítse a bőrt vagy önbarnító hatása is legyen, esetleg csillámosítson.

Az üzletek polcain megjelenő innovatív testápoló szerek a kereslet növelésén túl arra is alkalmasak, hogy a bolti kereskedelem számára visszahódítsanak olyan fogyasztókat is, akik direkt értékesítési csatornákból elégítik ki szükségleteiket.

Hipermarket: az innováció tesztpiaca

Az ACNielsen kutatásai szerint az innovációk egyik fő iránya, hogy az új termék minél inkább szolgálja a fogyasztók kényelmét. Az ilyen termékfejlesztési koncepciók sikerét igazolja a legnagyobb növekedést elérő non food termékek toplistája. A papír kéztörlő, a baba törlőkendő és papír zsebkendő a kényelmi trendnek köszönheti erősödő piaci pozícióját.

A fogyasztók kényelemre való fogékonyságát bizonyítja például a lefolyótisztító sikere is. A dugulás elhárítását célzó hagyományos termékek mellett megjelent a piacon a dugulást megelőző termék, amely sikeres kommunikáció révén az egész piacot is növelte.

Az innovációk kiváló kísérleti terepe a hipermarket. Az ACNielsen adatai szerint ugyanis gyakran megfigyelhető, hogy amit ott sokan vesznek, az máshol is kelendő lesz.

A kisebbeknek specializálódni kell

A lakóhely-közeli bolttípusok, szaküzletek, drogériák, illetve az egyes kategóriákban érintett gyógyszertárak összesen közel 27 000 eladási helyet jelentenek ma Magyarországon. Az ACNielsen piackutatási adatai szerint a hipermarketek legtöbbször a 400 négyzetméteresnél kisebb kis boltoktól vesznek el forgalmat. Ahhoz, hogy a lakóhely közeli üzletek megőrizzék, illetve javítsák piaci pozíciójukat, folyamatosan felül kellene vizsgálniuk választékuk összetételét.

A drogériák piaci részesedése stabil, de a közeljövőben várható a kereslet növekedése, elsősorban a prémium szegmensekben. A szaküzletekben minden bizonnyal a speciális igényeket kielégítő szegmensek és az innovatív termékformátumok tudnak majd növekedni. 

A non food termékek kiskereskedelmi forgalmából a hipermarketek részesedése 2004 szeptember-2005 augusztus között:

TermékcsoportSzázalékGépi mosogatószer59Tusfürdő46Öblítő 39Dezodor38Sampon 37Fogkrém34Kézi mosogatószer26Forrás: ACNielsen