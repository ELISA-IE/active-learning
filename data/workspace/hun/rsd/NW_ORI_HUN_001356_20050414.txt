Kiadja kegyetlenkedő beszállítóit a Nike

Jelentésben tette közzé az egyes beszállítóinál tapasztalt jogsértéseket a Nike. A sportszergyártót korábban sok szervezet vádolta azzal, hogy harmadik világbeli üzemeiben embertelen körülmények uralkodnak.

Közzétette beszállítói listáját a Nike. A sportszergyártó világszerte hétszáz cég címét közölte. A Niket korábban számos támadás érte: emberi jogi szervezetek azzal vádolták a céget, hogy a fejlődő országokba telepített üzemeiben embertelen körülmények uralkodnak.

Úgy tűnik, a cég taktikát váltott a munkások jóléte kérdésében. A Nike korábban megpróbálta elhitetni, hogy üzemeiben minden rendben van, azonban a cégnek 1,5 millió dollár büntetést kellett fizetnie, miután emberi jogi szervezetek pereket indítottak ellene.

A cég összesen hétszáz üzemében világszerte 620 ezer ember dolgozik. A munkások többsége huszonöt évesnél fiatalabb nő. Az alkalmazottak háromnegyede ázsiai üzemekben: Kínában, Thaiföldön, Vietnamban, Malajziában, Indonéziában és Koreában dolgozik.

A 108 oldalas jelentésben a cég bevallja, hogy komolyak a problémák, elsősorban a délkelet-ázsiai beszállítóknál. A jelentés részletesen ismerteti, hogy a munkások milyen embertelen körülmények között kénytelenek dolgozni.

Hétnapos munkahét

2003 és 2004 között a Nike több száz gyárában indítottak belső vizsgálatot, és sok esetben találkoztak súlyos jogsértésekkel: az üzemek több mint a felében a dolgozóknak hatvan óránál többet kell dolgozniuk hetente. A bérek a gyárak negyedében nem érték el az adott országban fizetendő minimálbért. Ugyanakkor a túlórát megtagadó munkások béréből még így is rendszeresen levontak.

Volt olyan hely, ahol hétnapos a munkahét. A gyárak több mint negyedében a munkások nem juthatnak ivóvízhez, és nem mehetnek ki WC-re a műszak alatt. Egyes üzemekben  a dolgozók fizikai fenyítése is előfordul.

Az emberi jogi szervezetek, amelyek évek óta követeltek betekintést a Nike üzemeibe, pozitív lépésnek tartják a cég jelentésének közzétételét. Ugyanakkor figyelmeztetnek arra, hogy a Nike egyelőre semmilyen lépést nem tett a bajok orvoslására - írja a Guardian.

"A közzétett tények arra engednek következtetni, hogy még mindig hatalmas problémák vannak a beszállítókkal és a gyárakkal. Mit tesz a Nike, hogy változtasson a helyzeten és több jogot adjon a munkásainak?" - teszi fel a kérdést Michael Posner, a Human Rights First brit jogvédő szervezet elnöke.

A jelentésben a Nike leírja, hogy egyedül nem tudja megoldani a problémát, mert az az iparág egészére jellemző. A többi sportruházatgyártó multi segítségét kérik ahhoz, hogy közösen küzdjék le a problémát.

Összefogást sürgetnek a gyártók

A jogvédők ugyanakkor nem csak az iparágat hibáztatják. Az olyan nagy forgalmazók, mint például a Wal-Mart, alacsony árakra kényszerítik a gyártókat, amelyek legolcsóbb megoldásként az embertelen körülmények közt működő ázsiai üzemekben gyártatnak. Posner szerint a Nikenak és az Adidasnak össze kellene fognia, hogy ellensúlyt képezhessenek a forgalmazókkal szemben.

A cég ugyanakkor egy másik lépést is tett a munkakörülmények hosszú távú javítása érdekében: belépett a Fair Labour Associationbe, amely a tisztességes foglalkoztatásért küzd. A szervezet tagjai olyan nagy sportszergyártó cégek, mint az Adidas, a Puma, a Reebok. A tagok vállalják, hogy független bizottságok rendszeresen ellenőrizzék üzemeikben a munkakörülményeket.