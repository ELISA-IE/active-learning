Ügynök volt a nagyszombati érsek

Ügynökként tartották nyilván a csehszlovák államrendőrségen Ján Sokol nagyszombati érseket. Sokolon kívül több más egyházi személy is szerepel a szlovák ügynöklistákon, egyesek ügynökként, mások csak ügynökjelöltként. Sokol 17 éven át volt ügynökjelölt, majd 1989-ben lett ügynökké, de még ebben az évben kinevezték érsekké, és megsemmisítették az aktáját.

Ján Sokol nagyszombati érseknek, a Szlovák Püspöki Konferencia alelnökének neve is szerepel az egykori csehszlovák államrendőrség, az StB ügynökeinek névsorában - adta hírül az SME című szlovák lap csütörtökön. A liberális lap közlése szerint ezt Ján Langos, az ügynöklistákat fokozatosan a világhálón is megjelentető Nemzeti Emlékezet Intézetének (ÚPN) igazgatója is megerősítette. 

A dokumentumok tanúsága szerint Sokol ügynöki besorolásban szerepel az StB egykori állományának névjegyzékében. Langos a lapnak elmondta: ügynökként nyilvántartott személy csakis az lehetett, aki személyes egyetértését adta az együttműködéshez. Más elbírálás alá esik ugyanakkor, ha az StB valakit csak ügynökjelöltként tartott nyilván. Ez a kiszemelt személy tudta nélkül is történhetett. 

Az iratokból kiderül, hogy Ján Sokol 17 éven át volt besúgásra kiszemelt személy, ezt követően a rendszerváltás évében ténylegesen is ügynök volt, majd amikor három hónappal később, 1989 júniusában, alig fél évvel a rendszerváltás előtt érsek lett, ügynöki aktáját megsemmisítették. A dokumentumok megsemmisítését tanúsító bizonylat fakszimiléje azonban látható lesz az ÚPN honlapján.

Az ÚPN egyik SME-nek nyilatkozó munkatársa szerint Sokol a kommunista rendszerben azért lehetett püspök, mert a rezsim nyilván elfogadhatónak találta személyét. Az akkori gyakorlat szerint a kommunista vezetés az ilyen esetekben rendszerint tárgyalt a Vatikánnal, és minden esetben csakis olyan egyházi méltóság kinevezésével értett egyet, akit kordában tartható személynek talált. Az érsek titkársága jelezte: az üggyel kapcsolatosan írásban nyilatkozik majd.

A SME arról is beszámol, hogy az StB Frantisek Tondrát, a szepesi káptalan püspökét, a Szlovák Püspöki Konferencia elnökét is ügynöknek szemelte ki, akinek a neve szerepel is az ügynökjelöltek között. Tondra azonban - mint a lapnak adott nyilatkozatából kiderült - megtagadta az együttműködést. A püspök szerint az StB annak idején a legkülönfélébb kényszerítő eszközökkel, általában megfélemlítéssel próbálta beszervezni az egyházi személyeket. Példaként említi, hogy egy papot holmi apró közlekedési kihágás miatt szorítottak falhoz: vagy hajlandó lesz együttműködni az StB-vel, vagy elbúcsúzhat a jogosítványától. 

A lap további egyházi méltóságról, a pravoszláv egyház eperjesi főpapjáról, a 77 éves Nikolaj metropolitáról is úgy tudja, hogy 1984-től az StB ügynöke volt. A pravoszláv egyház ezt egyelőre nem kommentálta.