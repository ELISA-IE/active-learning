Egyre több cég vesz részt az e-gazdaságban

Növekszik azon cégek aránya, akik valamilyen formában részt vesznek az elektronikus kereskedelemben - derül ki egy internet-gazdaságról készült felmérésből. A GKI Gazdaságkutató Rt. és a T-Mobile Magyarország Rt. - a Sun Microsystems Magyarország Kft.-val együttműködve - elkészítette negyedéves felmérését a vállalati internet-használati szokásokról, a hazai elektronikus gazdaság fejlődéséről.

Az internet kapcsolattal rendelkező, legalább 5 főt foglalkoztató vállalatok 27 százaléka - az összes cég 22 százaléka - rendelt meg terméket vagy szolgáltatást 2004-ben az Interneten keresztül. Idén az e-kereskedelemben részvevők száma tovább nőtt: az év közepén az internet-kapcsolattal rendelkező cégek 33 százaléka jelezte, hogy interneten beszerzést, 20 százalékuk pedig, hogy értékesítést végez.

Azonban jóval kevesebb cég - az internet kapcsolattal rendelkezők 15 százaléka, az összes cég 12 százaléka - értékesítette termékeit szolgáltatásait interneten keresztül 2004-ben, ez az arány összhangban van a nemzetközi adatokkal.

A pénzügyi tevékenység, ingatlanügyletek, gazdasági szolgáltatás szektor cégei az átlagosnál nagyobb arányban használták az internetet termékek vagy szolgáltatások megrendelésére, mint a többi szektorban működő vállalatok. 

Interneten keresztüli megrendeléseket a feldolgozóipar, a szállítás, raktározás, posta és távközlés szektorokban tevékenykedő cégek az átlagosnál nagyobb, míg az építőipari cégek átlag alatti arányban kaptak. 

Az internetes beszerzéseket végző cégek döntő többsége úgy gondolja, hogy a következő évben nem változik majd az internetes beszerzéseinek aránya. 

Az interneten is értékesítő cégek közel fele, 47 százaléka a következő 12 hónapban nem számít az internetes értékesítések összes árbevételen belüli változása. A cégek 42 százaléka viszont az arány kismértékű emelkedésére számít.