Eltiltották fő bevételi forrásától a Jukoszt

Zárolta a Jukosz fő termelőegységeit a moszkvai bíróság. A Jukosz ellen legnagyobb volt leányvállalata, a Juganszk nyújtott be kárigényt. A hír hatására az olajcég részvényeinek ára esett a moszkvai tőzsdén.

Zárolta a Jukosz, a megtépázott orosz olajóriás fő termelőegységeit, a Szamaranyeftyegazt és a Tomszknyeftyet, valamint több kisebb finomítót a moszkvai bíróság. A hatóságok ezúttal a Jukosz legnagyobb leányvállalata, a Juganszknyeftygaz kártérítési keresete miatt döntöttek a Jukosz vagyon befagyasztása mellett - írja a BBC News.

A Jugyanszknyeftygaz, amely egykor a Jukosz-birodalom legnagyobb cége volt, azzal vádolja a Jukoszt, hogy a piaci áron alul vett át tőle olajat, amelyet aztán off-shore cégek segítségével külföldön, piaci áron értékesített. A Juganszknyeftygaz - amely jelenleg az állami Rosznyefty olajvállalat tulajdona - most hatmilliárd dollár kártérítést követel a bevételkiesésért a Jukosztól.

A hír hallatára a kereskedés első órájában a Jukosz-részvények ára nyolc százalékot zuhant a moszkvai értéktőzsdén, helyi idő szerint délben 14,5 rubel volt az áruk - tudósít az Interfax hírügynökség.

Eközben a Jukosz volt vezérei, Hodorkovszkij és Lebegyev ügyvédei meglehetősen borúlátó hangon nyilatkoztak az Izvesztyijának. A két üzletember jogi képviselői attól tartanak, hogy védenceik a maximális, tíz év körüli ítéletet kapják majd 27,5 millió dollárt meghaladó mértékű adócsalásukért. Ugyanakkor Hodorkovszkij ellen az ügyészség az április 27-i ítélethirdetés után előhozhat egy újabb pénzmosási vádat. Az egykori olajbojárt 4,5 milliárd dollár olajbevétel elsikkasztásával és későbbi tisztára mosásával vádolják.