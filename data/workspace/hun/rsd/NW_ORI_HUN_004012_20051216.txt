Sokat nézzük, de nem hiszünk a tévének

Az emberek 82 százaléka naponta ül a tévé elé Európában, több mint felük két óráig is nézi a képernyőt - írja a Népszabadság, egy 14 országra kiterjedő felmérés alapján. Magyarországon a magyarok harmada, ha teheti, nem hagyja ott kedvenc műsorát.

A magyarok harmada nem, vagy csak sajnálkozva hagyja kedvenc tévéműsorát egy másikért - írja a Népszabadság egy 14 országra kiterjedő, hatezer ember megkérdezésével végzett felmérés alapján. Az UPC által megrendelt közvélemény-kutatásból kiderül, Magyarországon az emberek ötöde elmegy otthonról, de felveszi az adást. 

Az ugyan egész Európára jellemző, hogy a legfőbb szórakozás a tévézés, keleten azonban jobban ragaszkodnak a képernyőhöz az emberek. Arra a kérdésre, hogy "Otthagyja-e a kedvenc műsorát?" a románoknak például több mint fele válaszolt nemmel, míg a hollandoknak csak 23 százaléka. 

A felmérés alapján a franciák tévéznek a legtöbbet (hetven százalékuk naponta több mint két órát). A naponta sokat tévézők európai átlaga 54, a magyar 53 százalék, ugyanakkor a műszeres mérések ennek ellentmondanak: a magyar néző ugynais a világ élvonalába tartozik a tévézés idejét tekintve. 

Magyarországon - akár csak Nyugat-Európában -  a lakások kétharmadában, de a cseheknél például csak a egyharmadában van több tévé. A felmérés szerint a magyarok 55 százaléka az informálódás igénye miatt tévézik, 43 százaléka szórakozni akar, de csak két százaléka szeretne a tévéből tanulni. 

Az európaiak ugyanakkor fenntartásokkal fogadják a tévében látottakat. A nézőknek átlagosan csak ötöde bízik meg teljesen a híradókban, harmaduk szerint viszont biztos, hogy néha vagy rendszeresen megtévesztik. A magyarok a legszkeptikusabbak között vannak, 38 százalékuk úgy véli néha vagy sohasem igaz az, amit a híradókban lát. 

A felmérés szerint a megkérdezett magyarok negyven százalékát nagyon érdeklik, másik negyven százalékát viszont egyáltalán nem, a belpolitikával foglalkozó műsorok - csak a csehek érdektelenebbek. A magyar válaszadók kétharmada azt állítja választási voksa nem függ attól, hogy mit látott a tévében - írja a Népszabadság.