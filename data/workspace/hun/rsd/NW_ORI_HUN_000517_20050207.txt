Késlekedő zenekarok miatt zuhant az EMI-árfolyam

Közel tizenöt százalékot esett az EMI zenei óriás részvényeinek árfolyama, miután kiderült: csúszik két vezető együttesük albumának kiadása. A késések mellett a kiadó a karácsonyt követő rossz eladási mutatókkal magyarázza az értékpapírok árcsökkenését.

14,7 százalékot veszítettek értékükből az EMI kiadóvállalat részvényei. Az EMI -részvények ára a Londoni tőzsdén jelenleg 41,25 font (14 667 forint). A vállalat a meredek zuhanást azzal magyarázza, hogy körülbelül tizenöt százalékkal csökkentették ez évi profit-előrejelzésüket. Az EMI az új előrejelzések szerint március 31-ig 138 millió font hasznot remél.

Az EMI-részvények áresése azért következett be, hogy a kiadó két vezető zenekara - a Coldplay és a Gorillaz - új albumának kiadása késik. Az EMI még ebben a gazdasági évben szerette volna piacra dobni az új albumokat.

Ugyanakkor a lemezpiacon általános érdektelenség mutatkozik karácsony után. "Az EMI zene-eladásai alacsonyabbak voltak januárban, mint vártuk. Ez a tendencia folytatódik várhatóan februárban és márciusban is." - magyarázta a részvények áresését közleményében az EMI.

A társaság ennek ellenére optimista: a lemezpiacon elvesztett bevételt a virtuális zenepiacon remélik behozni. "A "fizikai" zenepiac a világ számos pontján stabilizálódik, az elektronikus zenei piac pedig továbbra is gyors ütemben bővül" - adott hangot bizakodásának Alain Levy, a kiadó vezérigazgatója.