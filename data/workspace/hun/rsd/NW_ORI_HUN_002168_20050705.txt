Az üzleti szférát mozgósítja Blair Afrikáért

Vezető multikat nyert meg Tony Blair Afrika segítésére. Az újonnan létrehozott Üzleti Összefogás Afrikáért (BAfA) szervezet olyan vezető gazdasági szereplőket tömörít, mint a Shell vagy a British American Tobacco. A multik ígéretet tettek arra, hogy a jövőben igyekeznek erejüket az afrikai gazdaság megerősítésére fordítani.

Tony Blair brit miniszterelnök hívására a gazdaság olyan jelentős szereplői, mint a Shell, a British American Tobacco vagy az Unilever álltak Afrika mellé. Blair gazdasági lobbiszervezetet hozott létre, hogy a multik gazdasági hatalmukat felhasználva nyomást gyakorolhassanak a nemzetközi szervezetekre és a kormányokra Afrika érdekében.

"Az üzleti szféra készen áll, hogy társadalmilag felelős szerepet játsszon és elősegítse egy sikeres és virágzó Afrika létrejöttét" - mondta a G8 szervezethez közel álló vezető brit üzletember, Sir Mark Moody Stuart, aki Afrika egyik legnagyobb bányacégét vezeti.

A Tony Blair kezdeményezésére kedden létrejött Üzleti Összefogás Afrikáért koalíció, amelynek afrikai és G8-országbeli vállalatok is tagjai, pontosan ezt a célt szolgálja. A koalíció célja, hogy Afrika érdekében befolyásolja a nemzetközi közösséget és az afrikai kormányokat, visszaszorítsa a nyomort, elősegítse a gazdasági növekedést, átadja a fejlettebb üzleti gyakorlatot és egy pozitívabb képet alakítson ki Afrikáról.

A szervezet arra koncentrál, hogy az afrikai országoknak valós esélyük legyen felzárkózni. Fontosnak tartják az eddigi segélyeket a konfliktusok megelőzéséért, az egészségügy, az oktatás és az infrastruktúra fejlesztéséért. A puszta segélyezés azonban nem élénkíti a gazdaságot, és nem ad esélyt a felzárkózásra. A szervezet négy fő célt tűzött ki maga elé, hogy növelje Afrika versenyképességét. 

A szervezet el akarja érni, hogy a nyugati országok engedjék be piacaikra az afrikai termékeket. Ehhez a nyugati országokban el kell törölni a saját termelőknek nyújtott mezőgazdasági támogatásokat és kereskedelmi korlátozásokat, ezek ugyanis afrikai gazdák millióinak életét lehetetlenítették el.

Ugyanakkor az afrikai kormányokat segíteni kell a vállalkozásbarát környezet kialakításában, a befektetések ösztönzésében és a korrupcióval való leszámolásban. Támogatni kell a PPP térhódítását az afrikai kontinensen. A BAfA szerint összességében egy új, pozitívabb és kiegyensúlyozottabb képet kell kialakítani Afrikáról. 

Blair kezdeményezésére eddig összesen huszonöt vezető gazdasági szereplő lépett be a koalícióba. Az aláírók között olyan cégek és szervezetek szerepelnek, mint a British American Tobacco, a Shell, az Unilever, a GlaxoSmithKline és a De Beers vagy az Afrikai Üzleti Kerekasztal.