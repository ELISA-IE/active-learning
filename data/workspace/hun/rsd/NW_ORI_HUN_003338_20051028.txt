Elbocsátják a Malév-dolgozók tizedét

Csoportos létszámleépítésre készül a Malév - értesült a Népszabadság. Még az idén körülbelül 350 fővel, azaz körülbelül 10 százalékkal csökkenhet a cégnél dolgozók száma.

Az elbocsátás egyaránt érinti a fizikai és szellemi dolgozókat. A lap úgy tudja, hogy főként a légiutas-kísérők körében várható nagyarányú leépítés, illetve sokan kényszerülnek korengedményes nyugdíjazásra is.

Gönci János, a Malév vezérigazgatója először szeptember elején említette nyilvánosan a nagy arányú létszámcsökkentés szükségességét; akkor azt mondta, hogy jövő év végéig összesen hatszáz dolgozónak kell felmondani a légitársaságnál.

A radikális lépésre a cég pénzügyi helyzetének javítása érdekében van szükség, ugyanis a társaság költségei évről évre meghaladják a bevételeket; a vállalat 2003-ban 13,5, tavaly 5 milliárd forint veszteséggel zárta az évet.

A Malév idén százmillió forint körüli, tehát a 120 milliárd forintos bevételhez képest szerény nyereséget tervez, ám ezt is csupán a 7 milliárd forintot érő kerozinüzletág értékesítésével sikerül biztosítani. 

A repülőtéren egyébként nemcsak a maléves dolgozók félthetik állásaikat, a Budapest Airportnál például a repülőgép-takarítók jövője is bizonytalan. A repülőteret üzemeltető cég saját munkavállalói helyett a B+N Kft.-vel végeztetné el ezt a feladatot. A munkavállalóknak felajánlották ugyan, hogy februártól a B+N átveszi őket, azonban a magáncég az eddigi nettó kilencvenezer forint körüli fizetés helyett bruttó hatvanezret ajánlott csupán.