Gorbacsov nem lesz ott a Szolidaritás 25. születésnapján

Mihail Gorbacsov egykori szovjet elnök szerdán közölte, hogy nem megy el Lengyelországba a Szolidaritás mozgalom megszületésének 25. évfordulója alkalmából rendezendő ünnepségekre. 

- Nem kell túlbecsülni a gdanski sztrájkolók szerepét, különösen nem a Szovjetunióban végbement peresztrojkához viszonyítva - mondta Gorbacsov az ITAR-TASZSZ orosz hírügynökség jelentése szerint

Az észak-lengyelországi Gdanskban 1980 augusztusában megindult hajógyári sztrájkok és a Szolidaritás mozgalom 1981. augusztus 31-i megszületése a kommunizmus és a Szovjetunió elleni harc mérföldköveinek számítanak. Az ezekre emlékező évfordulós ünnepségeket e hónap végén rendezik Lengyelországban számos közéleti személyiség jelenlétében.

- Anélkül, hogy kisebbíteném e dátumok jelentőségét Lengyelország és egész Európa szempontjából, nem kell túlbecsülni a hajógyári munkások szerepét - mondta Gorbacsov. "A dolgok nem lendültek mozgásba mindaddig, amíg nem indultak be a változások a Szovjetunióban, s ez utóbbiak voltak, amelyek végül elvezettek a szuperhatalmi viszonyok lebontásához" - jelentette ki a peresztrojka atyja. "Az egész világ elismeri, micsoda roppant szerepe volt a szovjet peresztrojkának" - mutatott rá Mihail Gorbacsov.

Egy, a Szolidaritás örökségéről a GSK intézet által végzett és Rzeczpospolita című lap keddi, illetve szerdai számában közölt felmérés szerint a lengyel között sokkal többen vannak azok, akik felelőssé teszik a volt kommunista tömb első szabad szakszervezetét olyan negatív jelenségekért, mint a munkanélküliség (85 százalék) vagy a korrupció (58) mint azok, akik hálásak neki olyan vívmányokért, mint a szólásszabadság (52) az európai uniós tagság (47) vagy a Moszkvától való függetlenség (37).