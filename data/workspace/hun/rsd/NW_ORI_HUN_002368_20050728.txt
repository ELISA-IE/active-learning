Már Sólyom dönt Zalatnayról

A Népszabadság értesülése szerint Mádl Ferenc államfő új orvos szakértői vizsgálatot tart szükségesnek Zalatnay Sarolta kegyelmi kérvényének elbírálásához. Így valószínű, hogy a várakozásokkal ellentétben Mádl Ferenc már nem dönt Zalatnay ügyében. 

Mádl Ferenc köztársasági elnök Petrétei József igazságügy-miniszterrel egyetértésben új orvos szakértői vizsgálatot tart szükségesnek Zalatnay Sarolta kegyelmi kérvényének elbírálásához - tudta meg a Népszabadság. Az újabb szakértői vizsgálat miatt tovább húzódó ügyben így várhatóan már az új köztársasági elnök, Sólyom László dönt majd.Hegedűs László ügyvéd korábban két fő indokkal terjesztette elő a 120 milliós csalásért jogerősen háromévi szabadságvesztésre ítélt énekesnő kegyelmi kérvényét. Egyfelől azzal érvelt, hogy Cini esetében rendkívül nagy a rákos megbetegedésre való hajlam. Másfelől, hogy korábban soha nem volt büntetve, és most sem erőszakos vagy személy elleni bűncselekmény miatt ítélték el. Családi körülményei rendezettek, továbbá kiskorú gyermeke van, aki hazavárja őt. 