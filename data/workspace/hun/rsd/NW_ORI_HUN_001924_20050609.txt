Gyengült a forint

Gyengült a forint a bankközi devizapiacon. Egy euró jelenleg 250,50/70 forintot ér. Az elemzők péntekre hasonló eredményt, vagy minimális növekedést jósolnak. A dollár kereskedelmét  az Alan Greenspan FED-vezér gazdaságértékelése előtti várakozás jellemezte.

Stabil nyitás után csütörtökön délutánra gyengült a forint a bankközi devizapiacon. Az euróval 250,50/70 forinton kereskedtek, szemben a szerda délutáni 249,85/95 forintos árfolyammal. A forint 25 bázisponttal 11,25 százalékra gyengült a +/-15 százalékos ingadozási sáv erős oldalán.

A kereskedők nagy forgalmú piacról számoltak be, az euró a 249,60-250,70 forint közötti sávban ingadozott. Pénteken ugyanezek közé a határok közé várják a forint kurzusát. A forint a zlotyval együtt mozgott, délelőtt volt erősebb, délutánra azonban mindkét valuta gyengülőre fordult.

A dollár mozgását a Greenspan FED-elnök gazdaságértékelő beszédére való várakozás határozta meg a nemzetközi devizatőzsdéken, amelyből a piac az amerikai kamattrendet próbálja kihámozni. Budapesten csütörtökön 204-205,05 forint között ingadozott a dollár jegyzése, 16 óra tájban 204,80/90 forinton állt az árfolyam, csaknem két forinttal magasabban a szerdai 202,90/203,00 forintnál.