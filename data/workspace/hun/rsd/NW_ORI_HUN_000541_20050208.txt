Még egy hétig lehet felvételire jelentkezni

Jövő héten kedden éjfélig kell feladni az egyetemi és főiskolai felvételi jelentkezési lapokat. Aki február 15-ig nem postázza a jelentkezési lapját, egy évet várhat a következő felvételire.

Február 15-én éjfélig lehet még jelentkezni egyetemi és főiskolai felvételikre. Jövő hét keddig kell postázni a jelentkezési lapokat az Országos Felsőoktatási Felvételi Irodának ("A" lap) és a választott felsőoktatási intézményeknek ("B" lapok) - írja a Felvi.hu. Aki nem tartja be a határidőt, vagy pontatlanul tölti ki az űrlapokat, esetleg nem fizeti be a felvételi díját, kizárja magát a 2005-ös felvételi eljárásból. A jelentkezési lapok kitöltéséhez szükséges adatok hivatalos forrása a Felsőoktatási felvételi tájékoztató 2005 című kiadvány, illetve a Felvi.hu.

A honlap külön felhívja a figyelmet arra is, hogy az érvényes jelentkezéshez a lapok pontos kitöltése és a határidő betartása mellett be kell fizetni a felvételi eljárás díját. A 3000 forintos csekk minden jelentkezési lap mellett megtalálható. Az "A" jelű jelentkezési laphoz tartozó csekk a felvételi eljárás alapdíját, a "B" lap csekkje a jelentkezés intézményi díját tartalmazza. Az "A" laphoz tartozó utalvány a "B" lap befizetésére nem használható, és viszont.

Emellett az is fontos, hogy minden egyes jelentkezéshez új "B" lap beszerzése és kitöltése szükséges, és a felvételi eljárás intézményi díját is annyiszor kell befizetni, ahány helyre jelentkezik valaki. Az "A" laphoz tartozó csekket viszont csak egyszer kell befizetni, bármennyi helyre jelentkezik is valaki.