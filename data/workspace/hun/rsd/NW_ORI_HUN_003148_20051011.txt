Csak pénzért vizsgálták meg a fejsérült kisfiút

Bocsánatkérő levelet kapott Toldi Lajos a Heim Pál Gyermekkórháztól, amelyben elnézést kértek tőle és gyerekétől az őket ért atrocitásokért. A két hónapos kisfiú két héttel ezelőtt került az intézménybe, amikor fejjel a betonra esett, ott azonban csak ötezer forint kifizetése után vizsgálták meg.

"Elnézést kérünk az Önt és gyermekét ért sérelmek miatt, remélem, a gyermek a megfelelő orvosi ellátás követően szépen gyógyul, további jó egészséget kívánunk neki" - áll Saracz Judit, a Heim Pál Gyermekkórház orvosigazgatójának levelében, melyet Toldi Lajosnak és kisfiának, Benedeknek küldött.

A férfi két hete izgatottan rohant be a gyerekkórházba karján a két hónapos Benedekkel, aki nem sokkal azelőtt fejjel a betonra esett a család autójából. Az addig élénk kisfiú szokatlanul bágyadt, rosszkedvű volt, szülei aggódtak, hogy valami komoly baja történt. A kórházban előbb Benedek papírjait kérték, s a Toldi család kálváriája akkor kezdődött, amikor kiderült: még nem kapták meg a kicsi társadalombiztosítási igazolványát, csak egy hivatalos igazolásuk volt, hogy a kártya elkészítése folyamatban van.

Benedek vegyes házasságból született, édesanyja román, édesapja magyar állampolgár. A család Budapesten él, mindkét szülő ott dolgozik, az édesanya állampolgársága miatt azonban a kisfiút külföldinek tekintették, akinek kezelését nem fedezi a magyar állam. Az édesapának előbb ki kellett fizetnie ötezer forintot, s csak ezután vizsgálták meg a kicsit, akinek nem esett semmi komoly baja 

- A felvételi pultnál álló hölgy szavai még ma is a fülemben csengenek - emlékezett vissza az apa. - "A szabályok mindenkire vonatkoznak, még a románokra is!" - kiabálta.

Toldi Lajos első útja másnap Saracz Judit orvosigazgatóhoz vezetett, aki ígéretet tett az eset felderítésére. A vizsgálat az édesapát igazolta, akitől levélben elnézést kértek, és visszatérítették a tőle elkért pénzt. "Felvételi irodánkban dolgozó munkatársak figyelmét felhívtam az udvarias, korrekt és jogszabályoknak megfelelő ügyintézésre" - fogalmazott Saracz Judit. A felháborodott édesapa azonban nem elégszik meg ennyivel.

- Úgy érzem, mintha egy vállvonással elintézték volna a minket ért atrocitást. Ez az ügy számomra még nem ért itt véget: az Egyenlő Bánásmód Hatósághoz fordulok, hogy többé ne fordulhasson elő ilyen diszkrimináció - háborgott Toldi Lajos.

Az [origo] kérdésére Zinner Antal, a Heim Pál Gyermekkórház tudományos igazgatója is elismerte, hogy a felvételi pultnál dolgozó munkatársa nagyot hibázott, ám hozzátette: az adminisztrátoroknak minden okuk megvan a kételkedésre. Számos olyan gyerek érkezik a Heim Pál Gyermekkórházba, akinek szülei illegálisan vállalnak hazánkban munkát, nincs tb-kártyájuk, így kérdéses, hogy ki fizeti ki a vizsgálatok költségeit az egyébként is rossz anyagi helyzetben lévő kórháznak. Sürgős, életveszélyes esetben természetesen nem mérlegelnek, hanem mentik a gyermek életét, s ez esetben a Bevándorlási Hivatal később megtéríti a költségeiket. Azon betegeken, akiknek nem forog kockán az életük, legtöbbször csak fizetség fejében tudják elvégezni a szükséges vizsgálatokat.