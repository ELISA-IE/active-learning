Meggyőző bizonyítékot ígér Orbán ellen az ÉS

Rajnai Attila, az Élet és Irodalom újságírója szerint "kellő erejű" bizonyítékaik vannak az elmúlt hetekben megjelent cikksorozatuk alátámasztására, miszerint Orbán Viktor még hivatalban lévő miniszeterelnökként tanácsokat adott egy cégnek állami területek megszerzéséhez, bár részleteket továbbra sem volt hajlandó elárulni. Orbán korábban tagadta a lap állításait, azonban eddig nem indított pert, hogy igazát bizonyítsa.

Találgatásoknak nevezte Rajnai Attila, az Élet és Irodalom (ÉS) újságírója azokat a sajtóhíreket, melyek szerint magnószalagról készült jegyzőkönyvek vannak birtokukban, amelyekkel bizonyítani tudják, hogy Orbán Viktor még hivatalban lévő miniszterelnökként tanácsokat adott felesége üzlettársainak állami területek és létesítmények megszerzéséhez Tokaj-Hegyalján.

Rajnai az [origo]-nak továbbra sem volt hajlandó semmit sem elárulni a bizonyítékokról - a lap eddig semmilyen utalást nem tett arra, milyen bizonyítékai vannak -, mindössze annyit mondott, hogy azok "kellő erejűek". Megerősítette továbbá, hogy a lap egyelőre nem lép, várják, hogy a cikksorozatukban megjelent állításokat tagadó Orbán Viktor Fidesz-elnök jogi lépést tegyen, mert a bizonyítékokat a bíróságon szeretnék bemutatni. Hozzátette ugyanakkor, hogy előbb-utóbb, ha Orbán semmit nem tesz, akkor lépnek ők.

Kovács Zoltán, az ÉS főszerkesztője a lap pénteki számában megjelent cikkében azt írja, hogy bizonyítékaikat azért akarják elsősorban bírósági eljárás keretében bemutatni, mert "ez a fórum képes hitelt érdemlően és jogszerűen ítéletet mondani arról, hogy valami megtörtént vagy nem történt meg, valamely dokumentum valódi vagy sem". Kovács szerint a lap bizonyítékai nem néhány dokumentumból állnak, hanem több lábon álló rendszert alkotnak. Emellett azt is megjegyzi, hogy informátoraikat azért nem fedik fel, mert megállapodásuk értelmében csak hivatalos eljárás keretében hozzák nyilvánosságra személyazonosságukat.

Orbán Viktor a lap állításait tagadta, azonban helyreigazítást nem kért. Révész Máriusz, a Fidesz szóvivője nem tudott felvilágosítást adni az [origo]-nak arról, hogy milyen jogi lépéseket terveznek a lap állításai miatt. Korábban annyit közölt, hogy gondolkodnak a jogi lépéseken.

Az Országgyűlés ügyrendi bizottsága szerdán egyhangúlag általános vitára alkalmasnak találta azt a szocialista javaslatot, amely "az Orbán család állami forrásokból történő gazdagodása, különös tekintettel a szőlőbirtokokra" elnevezésű parlamenti vizsgálóbizottság felállítását kezdeményezi. Rajnai ennek kapcsán annyit mondott: jobban örülne, ha az ügyet bíróság vizsgálná, mert az "világosabb, egyértelműbb, szabályozottabb rendszer".