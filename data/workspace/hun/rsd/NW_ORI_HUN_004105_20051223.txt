Csaknem telítettek a szombati vonatok

Szombaton még mindig sokan utaznak majd a reggeli InterCity vonatokkal, több vonalon már az összes helyjegy elfogyott. Pénteken összesen harmincötezren utaztak vonattal a MÁV becslése szerint. A vasúttársaság közleményében azt tanácsolta: aki szilveszterkor vagy újévkor szeretne vonattal utazni, előre váltson jegyet.

Pénteken körülbelül 35 ezer utas váltott jegyet az InterCity vonatokra, legtöbben a miskolci, a debreceni és a nyíregyházi járatokat vették igénybe. Telítettek voltak a szombathelyi, a pécsi, és a kaposvári IC-k is - közölte a MÁV.

Szombaton már kevesebben utaznak, de a miskolci, a nyíregyházi, a debreceni és a pécsi reggeli IC járatok ugyancsak telítettek. Vasárnapra és hétfőre a miskolci és debreceni IC-kre is van még korlátozott számban hely. December 27-én már átlagos utasforgalom várható a nemzeti vasúttársaság vonatain - áll a vasúttársaság közleményében.

Sokan utaztak a Desiro motorszerelvényekkel is, amelyeket IC-mentesítő vonatként állítottak pályára. Ezekkel a vonatokkal január 2-áig utazhatnak az utasok. A kihasználtabb vonatok - a lehetőségekhez képest - továbbra is több kocsival közlekednek a MÁV közlése szerint.

A személyszállító vonatok december 24-én a szombati napra, 25-én az ünnepnapra, 26-án a vasárnapra, 27-én a hétfői napra érvényes menetrend szerint közlekednek. Azok a vonatok, amelyek valószínűleg kihasználatlanok lennének - bizonyos napokon - ideiglenesen kimaradnak a menetrendből. Ezeket a vonatokat a menetrendben külön megjelölték.   

A vasúttársaság azt tanácsolja, hogy az utasok a szilveszteri, illetve újévi vasúti jegyeket elővételben váltsák meg, elkerülik ezzel a sorban állást.