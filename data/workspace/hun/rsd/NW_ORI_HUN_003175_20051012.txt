Tovább harcol az SZDSZ a turulmadár ellen

A Fővárosi Közigazgatási Hivatalhoz fordult két SZDSZ-es politikus a XII. kerületi turulmadaras emlékmű miatt. Szerintük ugyanis a kerület szabálytalanul építi a szobrot. Mitnyan György (Fidesz) polgármester viszont úgy véli, hogy minden szabályosan zajlik. Kedden ezért közölte, bírósághoz fordul az ügy miatt az önkormányzat és saját maga jó hírének védelmében.

A Fővárosi Közigazgatási Hivataltól kéri a XII. kerületi SZDSZ a szerintük törvénytelenül épülő turulmadaras emlékmű megkezdett építkezéseinek leállítását. Mitnyan György (Fidesz) XII. kerületi polgármester szerintük a fővárosi közgyűlés elutasító határozata ellenére kezdett építkezésbe a Böszörményi és az Istenhegyi út sarkán. Mitnyan szerint ez nem igaz, a közgyűlés akkor döntésképtelennek bizonyult. A polgármester tudatta, bírósághoz fordul az önkormányzat és saját jó hírnevének védelmében.

Az SZDSZ közleménye szerint "az építési hatóság határozata is igazolja", hogy törvénytelen az építkezés. Szerintük nem arról van szó, hogy a polgármester félreértette a turulszobor ügyében hozott határozatokat, az építkezés "inkább valami téves küldetéstudat törvénytelen kiteljesedése".

Mitnyan György keddi közleményének egytlen állítása sem igaz - áll az SZDSZ közleményében. Kedden Mitnyan tagadta a törvénytelenséget, valamint közölte azt is, hogy a helyszínen folyó építkezésre a XII. kerületi önkormányzat 2005. július 28-án kiadott jogerős építési engedéllyel rendelkezik.

Az SZDSZ által az [origo]-hoz eljuttatott építési engedély augusztus 18-án kelt, és arról rendelkezik, hogy parkfelújítást, térrendezést szabad végezni az emlékmű tervezett helyén, a Böszörményi és az Istenhegyi út sarkán, de "nem vonatkozik sem Szmrecsányi Boldizsár szobrászművész turulszobrának elhelyezésére, sem közvilágítás és díszvilágítás kiépítésére. Ezen munkák elvégzésére (...) külön engedélyt kell kérni" - áll a dokumentumban.