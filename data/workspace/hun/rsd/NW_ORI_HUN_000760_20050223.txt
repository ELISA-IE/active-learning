Világjárványra figyelmeztet a WHO

Minden eddiginél nagyobb az esélye, hogy világméretű járvány alakul ki az ázsiai madárinfluenzából, ami rengeteg megbetegedést és halált okozhat. Erre az Egészségügyi Világszervezet (WHO) egyik munkatársa figyelmeztetett a betegségről szóló vietnami konferencián. 

Világméretű madárinfluenza-járványra figyelmeztet az Egészségügyi Világszervezet. A WHO egyik munkatársa szerint soha még ilyen nagy veszélye nem volt egy pusztító világjárvány kitörésének, mint mostanában. Erről Dr. Shigru Omi, a WHO nyugat-csendes-óceáni térséget ellenőrző regionális igazgatója beszélt a betegségről szóló, szerdán kezdődött vietnami konferencián. 

A Ho Si Min városban kezdődött konferencián több mint két tucat ország tudósai, illetve szakértői igyekeznek kidolgozni egy olyan hosszú távú stratégiát, amely segíthet a globális járvánnyal fenyegető vírus leküzdésében. 

A szakember szerint a járvány elkerülhetetlen, ha a jelenleg még csak állatok között, illetve állatokról emberre terjedő vírusnak olyan mutánsa jön létre, amely emberről emberre is fertőz. A WHO arra figyelmeztette a kormányokat, hogy tegyenek gyors lépéseket a betegség terjedésének megelőzésére.  

A madárinfluenza egyelőre ellenállónak bizonyult a különböző gyógyszeres kezelésekre. Az embereken először 1997-ben megjelenő betegség eddig számos életet oltott ki, jóllehet a vírus szinte minden esetben madarakról került az érintettek szervezetébe. Aggodalomra ad ugyanakkor okot, hogy az utóbbi időben az eddig a betegségre fogékonynak nem tartott különböző emlősök - így macskák és tigrisek - szervezetében is megjelent a kórokozó. A legfrissebb hírek szerint japán kutatók a madárinfluenza vírusát legyekben is megtalálták, amelyek madarakat fertőzhetnek meg.

A tavalyi nagy járvány idején körülbelül 140 millió baromfi pusztult el a vírus miatt, vagy pusztították el, hogy megakadályozzák a kórokozó továbbterjedését. Akkor 45 ember vesztette életét, tavaly december óta ugyanakkor 13-an haltak meg Vietnamban a betegségben. Ezek között - illetve Hongkongban - állítólag már volt olyan eset, amikor emberről emberre terjedt át a vírus. 

Dr. Shigru Omi szerint "ha a vírus emberek között is erősen fertőzővé válik, akkor hatalmas lesz a megbetegedések és a halálesetek száma. Mint közölte, ilyen járványok általában 20-30 évente törnek ki, az utolsó pedig 40 éve volt. 

A szakember szerint egy madárinfluenza-járvány sokszorta több ember életét olthatja ki mint a SARS, amely 800 ember haláláért felelős. A WHO felkérte a világ országainak kormányait, hogy készítsenek akcióterveket egy lehetséges járvány kitörése esetére. Dr. Omi ugyanakkor közölte, hogy az újabb megbetegedéseket okozó H5N1 vírustörzs "még nem képes emberről-emberre terjedni". 

Az ENSZ Élelmiszerügyi és Mezőgazdasági Szervezete szerint a vírus olyan mértékben elterjedt az ázsiai baromfipopuláció körében, hogy éveken keresztül kiirthatatlan lesz. 