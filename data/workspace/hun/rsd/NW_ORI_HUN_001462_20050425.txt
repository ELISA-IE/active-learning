A MU legnagyobb részvényeseit környékezi meg Glazer

A Manchester United két legnagyobb részvényesével tárgyal Malcom Glazer amerikai sportmilliárdos. Glazer hónapok óta próbálja megszerezni a MU többségi tulajdonát. A klub vezetés elfogadni látszik az üzletember ajánlatát, a klub kisrészvényesei azonban továbbra sem hajlandóak elfogadni, hogy egy amerikai sportüzletember vásárolja fel a Manchester Untedot.

A Manchester United két legnagyobb részvényesével tárgyal a héten Malcolm Glazer amerikai sportüzletember. Glazer - a Tampa Bay Buccaneers amerikai futballcsapat tulajdonosa - hónapok óta próbál többségi tulajdonhoz jutni a legendás brit futballklubban.

A MU két legnagyobb részvényese az ír JP McManus, és John Magnier, a Cubic Expression befektetési cég tulajdonosai. A két ír lóversenyszervezésből építette fel a céget. Jelenleg a MU részvényeinek 28,9 százalékát birtokolják.

Amennyiben eladják részvényeiket Glazernek, az amerikai sportmilliádosnak 57 százalékos részesedése lesz a Manchester Unitedben. McManus és Magnier korábbi nyilatkozataikban "hosszú távú befektetésnek" nevezték részvényeiket a brit klubban. Egyelőre nem tudni, hogy támogatják, vagy ellenzik Glazer a többség megszerzésére irányuló próbálkozását - tudósít a BBC News.

Az íreknél jóval határozottabb véleményt fogalmaztak meg a Manchester United kisbefektetői. A Shareholders United nevű szervezetbe tömörült kisrészvényesek - tulajdonképpen a klub legelszántabb szurkolói, akik a tőzsdén is kedvencük mellé rakják le a garast - vadul tiltakoznak az amerikai jelenlét ellen a MU-ban. A Shareholders United már több Glazer-ellenes tüntetést szervezett.

David Gill, a klub vezérigazgatója szerint Glazer ajánlata ugyakkor minden tekintetben előnyösnek mondható. Az üzletember 300 pennyt ajánlott részvényenként. A MU-értékpapírjai jelenleg 270 penny körül mozognak a tőzsdén. Glazer összesen másfél milliárd dollárt szán az üzletre.