Orbán tart szemesztert a Károli egyetemen

"1989-90. évi átmenet belpolitikai, külpolitikai és ideológiai összefüggéseivel" ismerkedhetnek meg a hallgatók a Károli Gáspár Református Egyetemen azon a szemesztere, amelyen Pozsgay Imre és Szűrös Mátyás mellett Orbán Viktor tart előadásokat - írja a Népszabadság. 

A szemesztert a Károli egyetem bölcsészettudományi karának kommunikáció tanszéke hirdette meg. A február 23-a és április 27-e közötti időszakban összesen nyolc előadás foglalkozik a témával, ezekből négyet Orbán Viktor tart, hármat Pozsgay Imre, egyet pedig Szűrös Mátyás. 

A lap szerint Orbán a többpártrendszer választói lélektanáról is beszél majd, valamint elemzi az eddigi választásokat, "hogyan, és miért döntött a nép". Pozsgay a Kádár János leváltása utáni belpolitikai helyzetről, illetve a nemzeti vagyon "társadalmi ellenőrzés nélküli" újraosztásáról tart beszámolót. Szűrös Mátyás előadásának címe: "Rendszerváltás nemzetközi összefüggésekben és a köztársasági elnöki intézmény" -  derül ki a Népszabadság írásából.