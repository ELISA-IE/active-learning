Kiárusítja részvényeit Kína

280 milliárd dollár értékű részvénytől válik meg a kínai állam. Összesen 1300, korábban "védett" cég részvényei kerülnek a piacra. A kiárusítás olyan nehézsúlyú cégeket érint, mint a Baosteel acélipari óriás. A kínai állam egy kisebb, sikeres kiárusítás után döntött úgy, hogy megválik részvényeitől.

Hatalmas részvény kiárusításba kezd a kínai állam. Összesen 1300 vállalat "védett" részvényeitől szabadulnának meg, több mint 280 milliárd dollár értékben. A kínai kormányzat így próbálja szimpatikusabbá tenni a túlzott állami érintettség miatt idegenkedő befektetők számára az ország részvénypiacát.

A kínai részvénypiacokon olyan pletykák is elterjedtek, hogy az állam kárpótlást ad azoknak, akik részvényt birtokolnak az állami cégekben, ugyanis a kiárusításokkal a piac jelentősen hígulna, és a részvények jelentősen veszítenének értékükből.

A Kínai Értékpapír Felügyeleti Bizottság és számos minisztérium közleménye szerint a kiárusítással kapcsolatos intézkedéseket a közeljövőben vezetik majd be. A kínai kormányzat még májusban utasított néhány állami céget, hogy dolgozzanak ki tervet állami "védett" részvényeik eladására. 

A megkeresett cégek közt olyan nehézsúlyúak is voltak, mint a Baosteel acélipari vállalat. A vállalatlista néhány héten belül 42-re bővült. "A kísérlet sikeres volt, és Kínának most megvan az alapja arra, hogy végigvigye a reformot" - közölte a kínai tőzsdefelügyelet a BBC News-zal.