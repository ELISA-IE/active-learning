MSZP-listára kerülhetnek a kiszavazó SZDSZ-esek

Az országgyűlési választások jelölt- és listaállításakor "büntetheti" az SZDSZ azt a három képviselőt, aki a párt hivatalos álláspontjával szemben részt vett az államfőválasztáson. Elképzelhető ugyanakkor, hogy az MSZP nem felejti el nekik a Szili Katalin melletti kiállást - írja a Népszabadság.

A 2006-os választásokon induló jelöltek állításáról tárgyalnak a két koalíciós pártnál - egyelőre külön-külön. A kormánypártok választási együttműködését feltehetően befolyásolja az államfőválasztás miatti feszültség. Az SZDSZ-nél szankcionálhatják, hogy Béki Gariella, Mécs Imre és Wekler Ferenc megsértette a frakció szavazási tilalmát. Az SZDSZ-ben a helyi szervezetek jelölnek. Weklert bizonyosan javasolják majd, hiszen a baranyai szabad demokraták is Szili Katalint támogatták, ám lehet, hogy ez is kevés lesz, hiszen az Ügyvivő Testület, vitatott esetben pedig az Országos Tanács hagyja jóvá a jelölést. Mécs és Béki esetében még az is kérdéses, hogy egyáltalán jelölik-e a budapesti I., illetve VI. kerületben. Mécs ráadásul kétszer is úgy került be a parlamentbe, hogy Demszky Gábor kifejezetten a javára lépett vissza. "Ez most erősen kérdéses" - mondta a Népszabadságnak egy vezető SZDSZ-es politikus. 

Ugyanakkor a lap úgy tudja, hogy a SZDSZ-es kiszavazók között van olyan, aki akár listás helyre is számíthat az MSZP-től. Az akkor harmadik helyen álló Mécs javára például már 2002-ben is visszalépett a második helyen álló szocialista Hegyi Gyula. Weklernél döntő lehet, hogy 2002-ben Baranyában csak az ő választókörzetében nem nyert szocialista, hiányzott ugyanis az ő 12 százaléka.