Megölték Szaddám egyik bíráját

Szerdán meggyilkolták Bagdadban annak a különleges iraki törvényszéknek az egyik tagját, amely Szaddám Huszein és társai ügyében hivatott ítélkezni. A törvényszék kedden jelentette be, hogy megkezdi Szaddám öt csatlósának perét.

Agyonlőtték a Szaddám Huszein perében illetékes különleges iraki törvényszék egyik bíráját és fiát Bagdadban. A kurd származású Barviz Mohamed Marvan, és fia, Arayan éppen kiléptek házuk ajtaján, hogy munkába induljanak szerda reggel. Marvan mint vizsgálóbíró, fia, mint asszisztens dolgozott a különleges törvényszéken.

Marvan a Szaddám Huszein és társai ügyében illetékes húsztagú törvényszék első ismert tagja, akit meggyilkoltak. A lázadók korábban több bírót is megöltek, hogy meggyengítsék az iraki igazságszolgáltatást. 

A gyilkosságra alig egy nappal azután került sor, hogy a törvényszék befejezte első vizsgálatát Szaddám féltestvére, Barzan Ibrahim al-Hasszán at-Tikriti, volt alelnöke, Taha Jaszin Ramadan, illetve a Szaddám-rezsim három másik vezetője ügyében. Őket egy Bagdadtól északra fekvő falu, Dudzsail 143 lakosának lemészárlása miatt vonják felelősségre. A vád szerint azért gyilkolták meg a falu sok lakosát és vettek őrizetbe több száz embert 1982-ben, mert támadás érte Szaddám Huszein a településen áthajtó autókonvoját.

A 2003-ban felállított különleges törvényszék sokáig nem dolgozott a bizonytalan biztonsági helyzet miatt. A törvényszék tagjainak és munkatársainak nevét életük megóvása érdekében jelenleg is titokban tartják. Szaddámot és társait várhatóan a diktátor 35 éves uralma alatt elkövetett háborús bűnök, népirtás, emberiség elleni bűntettek, illetve kurdok és síiták meggyilkolása miatt vonja felelősségre a törvényszék.

Szerda reggel a gyilkosság mellett egy erőteljes robbanás is volt Bagdadban, az iraki hadsereg egyik támaszpontja mellett. A sorozásra váró emberek között történt detonáció következtében legalább hatan meghaltak, közel harmincan megsebesültek.