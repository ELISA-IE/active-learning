Kiírták az új Ferihegy-pályázatot

Új pályázatot hirdet az ÁPV Rt. Ferihegy értékesítésére. A tenderre az érvénytelenített második forduló öt ajánlattevőjét hívják meg, Az ÁPV Rt. igazgatósága csütörtökön döntött az új tender kiírásáról, miután lejárt a dolgozói érdekképviseletekkel folytatott egyeztetési kötelezettség határideje. A dolgozók szerint az ÁPV Rt csak formai egyeztetést hajtott végre. Kovács Zoltán érdekképviseleti vezető az [origo]-nak elmondta: a ferihegyi dolgozók akár a végsőkig is elmennek, hogy érvényesítsék érdekeiket.

Új pályázatot hirdet a Budapest Airport Rt eladására az ÁPV Rt. A tenderrel - a korábbiakkal megegyező módon - Ferihegy 75 mínusz egy szavazatos részvénycsomagját értékesítik. A pályázat zárt, a bíróság által érvénytelenített második fordulóban részt vevő ajánlattevőket hívják meg az új tenderre. Az ÁPV Rt-től tehát a brit BAA, az ausztrál Macquarie, a dán Copenhagen Airports, valamint a német Hochtief és Fraport kap majd meghívót.

Az [origo] korábban beszámolt arról, hogy a Copenhagen kiszáll a tenderből, mert a szintén pályázó Macquarie vételi ajánlatot tett többségi részvénycsomagjára. Oravecz Péter, az ÁPV Rt. kommunikációs igazgatója az [origo]-nak elmondta: a privatizációs szervhez egyelőre nem érkezett hivatalos megkeresés Koppenhágából, ezért a dán reptérüzemeltetőnek is kiküldik a meghívót.

A pályázók november 14-én tehetik meg ajánlataikat. Az ÁPV Rt tájékoztatása szerint legnagyobb súllyal a kérők által kínált ár dönti majd el, hogy kié lesz Ferihegy. Az eddig ismertté vált legmagasabb vételi ajánlatot a Hochtief tette, 390 milliárdot ajánlott a később érvénytelenített második fordulóban. A lehetséges ár időközben mág magasabbra emelkedett: sajtóértesülések szerint a brit BAA 2 milliárd eurót, azaz ötszázmilliárd forintot sem sajnálna Ferihegyért.

Dühosek a dolgozók

"Mérhetetlen az elkeseredés és a düh az emberekben" - mondta Kovács Zoltán az Üzemi Tanács elnöke az [origo]-nak. A Budapest Airport dolgozói szerint az ÁPV Rt. csak formailag tett eleget a Munka Törvénykönyvében foglalt egyeztetési kötelezettségének. Kovács elmondta: az ÁPV Rt. egyet sem fogadott el a dolgozók javaslataiból. Ezért továbbra sem került be a pályázatba a dolgozói tulajdonszerzés lehetősége.

Kovács Zoltán az [origo]-nak elmondta: az ÁPV Rt. olyan dokumentumot akart velük elfogadtatni, amely az új tulajdonos számára az éves kiszervezéseken felül tíz százalékos leépítést tett volna lehetővé. Kovács Zoltán biztosította az [origo]-t arról, hogy a ferhegyi dolgozók nem hagyják annyiban a dolgot. "Minden törvényes és jogszerű eszközzel élni fogunk, hogy érvényesítsük az érdekeinket. Nekünk arra van felhatalmazásunk, hogy menjünk el a végsőkig" - ígérte Kovács.

Oravecz Péter, a tulajdonosi jogokat gyakorló ÁPV Rt kommunikációs igazgatója szerint az egyeztetés nem nevezhető formainak. "Az elmúlt nyolc nap során 50-60 órás intenzív, kemény tárgyalásokat folytattunk. Az elején úgy tűnt, közelednek az álláspontok, azonban sajnos végül nem sikerült megegyezni a dolgozói érdekképviselettel" - ismertette az egyeztetés részleteit Oravecz.

"Egyeztetési, és nem egyetértési kötelezettséget ír elő a törvény" - emlékeztetett az ÁPV Rt. kommunikációs igazgatója. Oravecz ugyanakkor hozzátette: a törvényben szabott határidő lejárt, a pályázatot kiírták, azonban az ÁPV Rt. nyitott a további egyeztetésre a dolgozókkal.

Barsi Szabó Gergely