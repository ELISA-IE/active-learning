Megúszhatják a hóbírságot a mulasztó házmesterek

A korábbi évekkel szemben nem bünteti meg a Fővárosi Közterület-felügyelet azokat a házmestereket és ingatlan-tulajdonosokat, akik elmulasztják eltakarítani a havat a járdákról. A hatóságok csak figyelmeztetnek, annak ellenére, hogy jogszabály írja elő a kötelező hólapátolást.

Felszólította csütörtökön a Fővárosi Közterület-fenntartó (FKF) Rt. a háztulajdonosokat és a házfelügyelőket, hogy a járdákat és a lépcsőket tisztítsák meg a napokban lehullott hótól. Az éjszaka ugyanis ónos eső, a budai városrészben pedig több centiméter hó hullott.

A fővárosi önkormányzat köztisztasági rendelete előírja, hogy az ingatlan előtti járda és közterület hómentesítése az ingatlan bérlőjének, valamint lakójának feladata. Azt viszont, hogy ezt az ingatlan-tulajdonosok hogyan teljesítik, a Fővárosi Közterület-felügyelet ellenőrzi.

A felügyelet sajtóosztályán az [origo]-nak elmondták: a korábbi évek gyakorlatától eltérően, az idén nem büntetéssel, hanem csak figyelmeztetésekkel próbálják rábírni a fővárosiakat arra, hogy lapátolják el a havat. A koncepcióváltást a felügyelet élén novemberben történt vezetőváltással indokolták.

Szegő Krisztina, a közterület-felügylet sajtófőnöke az [origo]-nak elmondta: a felügyelet munkatársai az idén még nem bírságoltak, figyelmeztetésként pedig 100-150 tájékoztató lapot osztottak ki a házfelügyelőknek és a közös képviselőknek. A felügyelet munkatársai egyelőre még nem ellenőrizték azt sem, hogy a figyelmeztetéseket hogyan tartották be.

Szabó András