Öten fúrnák a négyes metrót

Utolsó szakaszához érkezett a fővárosi 4-es metró alagútépítőinek kiválasztása. A hétféle ajánlatot adó öt konzorcium pénteken az árakban versenyezhet. A licit alapjául szolgáló legalacsonyabb ár nem éri el a negyven, a legmagasabb meghaladja a hetvenmilliárd forintot.

Az új földalatti vasút két, egymással párhuzamos, 7,3 kilométeres alagútjának, a Szent Gellért téri állomásszerkezetnek, a szerviz-, és szellőzőalagutaknak a megépítésére 2004 decemberében írták ki a pályázatot. A tárgyalásos közbeszerzési eljárás részvételi dokumentációját 28 cég vásárolta meg idén márciusban, ám a versenyben való részvételre csak hét konzorcium jelentkezett. Közülük a DBR Metró Projektigazgatóság irányításával kiválasztott öt pályázó szeptember 27-én adta be ajánlatát - írja a Népszabadság.

Az alagútépítésért francia, osztrák, német, japán és magyar cégek különféle szövetségei álltak rajthoz. Ajánlataik a vállalási árakban és a kivitelezés időtartamában eltérőek. Van, aki feltűnően olcsón, akár már negyvenmilliárd forintért megépítené a 4-es metró alagútját. Míg mások a versenytársaknál csaknem egy évvel gyorsabb munkavégzéssel kerülhetnek előnybe.

Egyelőre csak találgatni lehet, hogy a döntéshozóknál melyik érv mennyit nyom a latban. Mindenesetre pénteken a pályázók a verseny ideje alatt elvileg utoljára ülnek tárgyalóasztalhoz a 4-es metró építtetőivel. Az utolsó tárgyalási forduló árejtéses licitjén minden konzorcium megteheti legalacsonyabb, végső árajánlatát. A verseny és az értékelés lezárása után a győztes akár még az idén aláírhatja a szerződést. 

A hivatalos menetrend szerint az első állomások építési munkálatai legkésőbb a tavasszal megkezdődhetnek. Az alagútépítés azonban csak szeptemberben indul. A Kelenföldi pályaudvartól a Szent Gellért téren át a Baross térig vezető alagútpárnak elméletileg 2008-ban kell elkészülnie. Az utasok pedig 2009 decemberében vehetik majd birtokba az új metróvonalat, és tíz állomását. A tervek szerint összességében nettó 236 milliárd forintba kerülő beruházás ezzel együtt csak a Baross tér és a Bosnyák tér közötti, négy állomást magában foglaló, második szakasz várhatóan 2010-ben induló megépítésével zárul le.

4-es metró építésére jelentkező konzorciumok ajánlatai:

KonzorciumTeljes ár (milliárd forint)Beruházás időszükséglete hetekbenBamco (Vinci, Strabag, Hídépítő)51,8143Taisei Corporation  főajánlat:41,3162alternatív ajánlat:39,9162Hochtief-Bouygues Konzorcium  főajánlat:71,3162alterntív ajánlat:62,6162Zosw-Metro 4 Konzorcium (Züblin, Obayashi, Swietelsky)45,9150BPV Metro 4 Konzorcium (Bilfinger Berger, Porr, Vegyépszer62,9162Forrás: Népszabadság gyűjtés