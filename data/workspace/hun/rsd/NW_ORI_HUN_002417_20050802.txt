Tovább csökkent a vezetékes vonalak száma

Júniusban 14 ezerrel, 3 479 294-re csökkent a vezetékes fővonalak száma - közölte a Nemzeti Hírközlési Hatóság. Az egy fővonalra jutó kezdeményezett hívások átlagos időtartama a májusi 209,4, és az egy évvel korábbi 228,6 percről 199,9 percre csökkent.

Június végén 100 lakosra 34,50 vezetékes fővonalszám jutott, a május végi 34,63 után. Tavaly júniusban ez a szám 35,57 volt.

A vonalszámcsökkenéssel párhuzamosan negatív tendenciát mutat a háztartások telefonellátottsága is, ami 2005 júniusában a májusihoz képest 0,3 százalékponttal 69,4 százalékra mérséklődött. Az előző év végén a háztartások telefonellátottsága 70,9 százalék, 2004 júniusában 72 százalék volt.

Az xDSL- (jobbára ADSL-) vonalak száma júniusban 297 236 volt, ami az összes bekapcsolt fővonal 8,5 százalékának felel meg. Az elmúlt öt hónapban több mint 47 ezerrel nőtt az xDSL-vonalak száma, ami 19 százalékos emelkedést jelent.

A vezetékes telefonszámok hordozhatóságával a hatóság adatai szerint júniusban 4656 vonal esetében éltek. Az első félévben összesen 24 688 számot, míg tavaly ugyanebben az időszakban 47 864 földrajzi számot hordoztak Magyarországon.