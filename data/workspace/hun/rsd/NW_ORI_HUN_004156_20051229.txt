Nem akar szénszünetet a minisztérium

Hosszabb téli szünettel jelentősen csökkenthetnék költségeiket az iskolák, ezzel számos iskola megmenekülhetne a csődközeli helyzetből - állítja az Oktatási Intézményeket Fenntartók Országos Szövetségének elnöke. Az Oktatási Minisztérium szerint azonban nincs lehetőség rá, hogy eltérjenek az előre kiadott tanrendtől, olyan válsághelyzet pedig nincs, ami rendkívüli intézkedések bevezetését igényelné.

A téli szünet meghosszabbításával menekülhetne meg számos kisiskola a csődtől, ezzel ugyanis jelentősen csökkenthetnék fűtésszámlájukat - állítja az Oktatási Intézményeket Fenntartók Országos Szövetségének elnöke. Kaszás Mátyás az [origo]-nak elmondta, levélben kérték az oktatási minisztertől, hogy a jelenlegi 5 nap helyett 10 kiadható szabadnappal gazdálkodhassanak az iskolaigazgatók. "Minden olyan iskolánál gondot jelentenek a fenntartási költségek, ahová háromszáznál kevesebb diák jár" - mondta Kaszás Mátyás. Az Oktatási Intézményeket Fenntartók Országos Szövetségének elnöke úgy tudja, hogy lesz olyan iskola, ahol az igazgató által kiadható 5 nappal meghosszabbítják a téli szünetet, bár szerinte valószínűleg nem a spórolásra hivatkoznak majd az iskolák vezetői. Kaszás ugyanakkor konkrét iskolát nem kívánt megnevezni, mondván, hogy általános problémáról van szó.

Az [origo] megkeresett néhány iskolát, de egyiknél sem tervezik a téli szünet meghosszabbítását, se spórolásból, se más okból. A tanítási szünetként kiadható öt napnak jó előre megvan a helye, általában akkor adja ki az igazgató, ha valamilyen ünnepnap miatt szombatra esne tanítási nap, illetve a vezetői értekezletek idejére - mondta az egyik Szabolcs-Szatmár-Bereg megyei település általános iskolájának titkára. "Takarékoskodnunk kell, de a fűtésre még van pénz, az idei tél szerencsére enyhe" - tette hozzá az iskolatitkár. 

Nem gondolkodnak rendkívüli szünet kiadásában a 250 fős nyírkátai általános iskolában sem. "Az oktatás a legfontosabb, január 3-án kezdünk" - mondta Lakatos Gyuláné igazgató-helyettes. Egy fővárosi iskola munkatársa pedig arra hivatkozott, hogy az előre meghatározott tananyagot nem lehet megtanítani a gyerekeknek sokkal kevesebb nap alatt.

A minisztrérium minden évben kiadja az aktuális tanév rendjét, ettől nem lehet eltérni - mondta az [origo]-nak az Oktatási Minisztérium sajtó osztályának munkatársa. A kérdés további részleteiről a tárc politikai államtitkára kizárólag az MTI-nek volt hajlandó nyilatkozni. "Nincs olyan válsághelyzet, ami indokolná ilyen típusú, a tanév rendjét megzavaró lépést" - mondta Arató Gergely, hozzáfűzve: nem hosszabbítják meg a téli szünetet. A közoktatási törvény azon kívül, hogy pontosan meghatározza a tanév rendjét, a szüneteket és a kötelező tanítási napokat, nem ad lehetőséget arra, hogy a minisztérium önhatalmúan döntsön a szünetek meghosszabbításáról - tette hozzá. Az intézmények saját belső tanévrendjükben elvileg elrendelhetnek szünethosszabbítást, de a fix tanítási napok pótlásáról gondoskodniuk kell - mondta Arató Gergely.

Tiefenthaler Eszter