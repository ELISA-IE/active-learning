Megnő a szülések száma a hőségben

A rendkívüli melegben megnő a szülések száma. Van olyan kórház, ahol éppen kétszer annyian vajúdnak most, mint egy átlagos napon. Az [origo] által megkérdezett szülészek egyetértenek abban, hogy a jelenségnek nincs szigorúan meghatározható orvosi oka.

A kánikula nem csak az idősek, a szívbetegek vagy a gyerekek szervezetére van hatással, hanem a kismamákéra is. Ilyenkor ugyanis nem csak a rosszullétek, hanem a szülések száma is megnő. Atalay Katalin szülész-nőgyógyász szerint ha nagymértékben nem is, de mindenképpen emelkedik a szülések száma hőségben. "Ha ez a megfelelő időben történik, akkor teljesen mindegy, hogy hőség van, vagy sem. Ha koraszülés, az persze baj" - fogalmazott a doktornő.

Atalay Katalin úgy véli, hogy a szokásos óvintézkedéseken túl a kismamák nem tehetnek sokat, hogy megelőzzék a szülés megindulását. Vagyis pihenjenek nyugodt körülmények között, hűvös szobában, és igyanak sok folyadékot. Nem csak a rendkívüli melegben emelkedik a szülések száma. A doktornő tapasztalatai szerint a hóesésben is ugyanez történik. Éppen ezért gondolja úgy, hogy erre nincs különösebb orvosi magyarázat. "Ez történik, el kell fogadnunk, és kész" - mondta.

Révész Péter, a Mohácsi Kórház szülészetének vezetője is egyetért azzal, hogy nagy melegben több a szülés. Olyannyira, hogy az ő kórházukban "sorra jönnek a szülő nők" ezekben a napokban. "Most éppen kétszer annyian vannak, mint egy átlagos napon" - fogalmazott.

Révész Péter szerint sincs a jelenségnek szigorúan meghatározható orvosi oka. "Az kétségtelen, hogy az időjárás befolyásolja a szüléseket. De úgy tapasztaltam, hogy hidegfront idején még inkább megnő a szülések száma" - mondja. Az orvos is úgy véli, hogy a kismamák nem nagyon tudják viselkedésükkel ellensúlyozni az időjárás hatásait.