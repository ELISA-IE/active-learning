Veszélyes babakrémeket találtak a fogyasztóvédők

Még mindig kaphatók olyan babaápoló kozmetikumok, amelyek betiltott, veszélyes kémiai anyagot tartalmaznak - derült ki a Fogyasztóvédelmi Főfelügyelőség őszi ellenőrzésén. A fogyasztóvédők az üzletek 86%-ban találtak hiányosságokat: az allergiát okozó törlőkendő mellett, akadt lejárt szavatosságú termék és olvashatatlan címke is.

21 babaápolási szereket forgalmazó bolt közül, 18-ban talált kifogásolnivalót a Fogyasztóvédelmi Főfelügyelőség október végén lezárult ellenőrzésén. A fogyasztóvédők az ország különböző ponjain kerestek fel baba-mama szaküzleteket, üzletláncokat, 100 Ft-os boltokat és egyéb kiskereskedelmi egységeket, hogy megvizsgálják a baba-kozmetikumokat.

Azt tapasztalták, hogy még a körültekintően vásárló kismamák is veszélybe sodorhatják csecsemőjüket, mikor tudtukon kívül, olyan melltörlőkendőt vesznek, ami egy betiltott, káros kémai anyagot, MDGN-t tartalmaz. Gyengébb immunrendszerű embernél, gyerekeknél az egészségre veszélyes tartósítószernek már ezrelékes aránya is kiválthat allergiát, akár súlyosabb bőrgyulladást is.

A fogyasztóvédők öt MDGN-t tartalmazó babaápoló kozmetikumot találtak, ráadásul három esetben, az összetételt eltakarta egy másik címke, sőt az egyik melltörlő-kendő használati útmutatása kifejezetten félrevezető volt, mert a terméket ártalmatlannak titulálta. "A kendő használata után nem szükséges a melleket áttörölni, mert a hatóanyagok nem ártalmasak a baba számára" - írta az útmutató. Az Európai Unió ajánlásának megfelelően, szeptember óta tilos MDGN-t tartalmazó, a bőrrel tartósan érintkező készítményt árulni, ezért a fogyasztóvédők megtiltották a forgalmazást és bírságot szabtak ki.

Azoknak az üzleteknek is fizetniük kellett, ahol lejárt szavatosságú terméket találtak a fogyasztóvédők; csecsemőknek szánt árú esetében, ez ugyanis az MDGN-tartalom letagadásához mérhető, súlyos hiba.

Előfordult, hogy egyes termékekről lemaradt az ár, a kötelező jelölésekben, az ellenőrzött termékek 13 százalékánál találtak hiányosságokat, 8 esetben teljesen lemaradt a magyar nyelvű címke. A fogyasztóvédők több olyan felirattal is találkoztak, amelyek tartalmilag rendben voltak, de elmosódottak, szakadtak voltak, emiatt lehetetlen volt kibetűzni azokat.

A szúrópróbaszerűen kiválasztott babaápoló termékek, a laboratóriumi vizsgálatok során megfelelőnek bizonyultak kémhatás, mikrobiológiai tisztaság és a tartósítószer mennyiségének tekintetében. 