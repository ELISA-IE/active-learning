A bírák rágalmazhatóságán vitatkozik az OIT és a TASZ

A Társaság a Szabadságjogokért (TASZ) Lomnici Zoltán főbírót támadja, mert a főbíró lehetővé akarja tenni, hogy a bíróságokat sértő kifejezésekért pereket indítsanak. Az Országos Igazságszolgáltatási Tanács (OIT) a TASZ-nak adott válaszában kifejtette: nem büntetőjogi pereket akarnak, pusztán lehetőséget kívánnak biztosítani a bíráknak, hogy polgári peres úton vegyenek elégtételt az őket ért sérelmekért.

Jogi nonszensznek tartja a Társaság a Szabadságjogokért (TASZ), hogy a bírák személyiségi jogi pereket indítanának a bíróságokon őket ért támadásokért - írja a Népszabadság. A TASZ arra az alkotmánybírósági határozatra hivatkozik, amely kimondta: a hatósággal szemben tett becsmérlő kifejezés véleménnyilvánításnak minősül, és mint ilyen, nem büntethető. 

A lap beszámolója szerint Lomnici Zoltán, a Legfelsőbb bíróság és az Országos Igazságszolgáltatási Tanács (OIT) elnöke a napokban jelentette be, hogy az utóbbi időben olyan durva támadások érték a bírákat, hogy alkotmánymódosítást javasol, amely lehetővé teszi a bírák számára, hogy személyiségi jogi pereket indítsanak az őket sértő kifejezésekkel illetőkkel szemben.

Az OIT  a TASZ közleményére adott válaszában kifejtette: a TASZ-nak különbséget kell tennie a polgári- és a büntetőjog között. A társaság által hivatkozott alkotmánybírósági határozat ugyanis csak a hivatalos személy megsértésére vonatkozó tényállást helyezte hatályon kívül, de ettől még a megsértett bíró indíthat személyiségi jogi pert. Az OIT közleménye szerint, ha egy minisztert megillet ez a jog, akkor egy bírót is megillethet.

Bírósági források hangsúlyozták: szó sincs arról, hogy egy bírós megsértése esetén büntetőeljárást kívánnak indítani. De, mint fogalmaztak, nem hagyhatják szó nélkül, ha valaki a bíró vélelmezett nemi identitását emlegeti fel, trágár kifejezésekkel illeti a tanács tagjait, vagy az egész bírói kar tekintélyét csorbító módon rágalmazza az ingazságszolgáltatás szereplőit.