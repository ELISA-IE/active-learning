SZDSZ: A szocialisták ismét visszakoznak ügynökügyben

Könnyen lehet, hogy egy, az MSZP által technikainak minősített változtatás az ügynöktörvény-javaslaton megbuktatja az egész kezdeményezést. A koalíciós partner szerint ugyanis érdemi és lényeges módosításról van szó, amellyel a szocialisták ismét meghajolnak a titkosszolgálati lobbi előtt. Egy MSZP-s politikus elismerte, hogy rengeteg levelet kaptak volt hálózati személyektől, hogy álljanak el a javaslatuktól.

Nem csupán technikai, hanem érdemi módosításokkal változtatták meg a szocialisták azt az ügynöktörvény-javaslatot, amelyben már megállapodtunk - mondta Fodor Gábor, az SZDSZ képviselője az [origo]-nak, aki elfogadhatatlannak tartja a módosított verziót. A politikus szerint hasonló a helyzet a két évvel ezelőtti átvilágítási törvény megcsonkításához és elvérzéséhez, amikor is az előzetesen egyeztetett és a két párt által elfogadott szöveghez az utolsó pillanatokban néhány szocialista politikus olyan módosító javaslatot adott be, hogy azt az SZDSZ nem tudta támogatni. Nem is született ezért törvény a közszereplők pártállami titkosszolgálati múltjának átvilágításáról. (Az akkori - eredeti - javaslatot egy-két hónapja ismét benyújtották a szabad demokraták.) 

Az MSZP legújabb javaslata nagyobb teret enged a titkosszolgálatoknak, hogy mely régi iratait tarthatja magánál. Ugyanis az elől a szakértői testület (iratátadó bizottság) elől, amely az előző változat szerint minden iratba betekinthetett volna, a jelenlegi szöveg szerint a nemzetbiztonsági szolgálat főigazgatója nemzetbiztonsági érdekre hivatkozva egész sor iratot "elrejthet". Ebbe pedig a szakértői bizottság nem szólhat bele, még jogorvoslati lehetőségük sincsen. Az eredeti javaslat alapján minden titkosított irat és adat (amelyeket ők természetesen megnézhetnek) esetén bírósághoz fordulhatnak, és a titkosszolgálatoknak kell bizonyítaniuk, hogy indokolt volt fenntartani a titkos minőségüket.

A történészek és kutatók régóta kifogásolják, hogy az előző rendszer állambiztonsági iratait kutathatóságát és nyilvánosságát tekintve a titkosszolgálati érdekek dominálnak. Ez a szocialista módosítás is ezt az érdeket szolgálja - jegyezte meg az SZDSZ-es politikus, aki megerősítette: ezt így nem fogják megszavazni. 

A törvényjavaslat gazdája, Burány Sándor a hétvégén arról beszélt, hogy csupán apró technikai módosításokat eszközöltek a szövegen. A szocialista politikus a Klubrádió hétfő reggeli adásában elismerte, hogy rengeteg levelet kaptak egykori hálózati személyektől, operatív tisztektől, amelyekben arra kérték a pártot, hogy álljanak el a javaslatuktól, mivel civilként dolgoznak már, és nem szeretnék, ha kiderülne róluk a múltjuk. Burány azonban hozzátette, hogy nem ezért változtattak a javaslaton. Szerinte a javaslat a szocialisták által pontosított formában is megfelel MSZP és az SZDSZ által egyeztetett elveknek - mondta Burány Sándor. 

Az MSZP-frakció benyújtotta alkotmánymódosító javaslatát is, amely kimondja a múlt megismerésének fontosságát, és konkrétan utal az állambiztonsági szolgálatoknál 1990. február 10-e előtt keletkezett iratok nyilvánosságára.