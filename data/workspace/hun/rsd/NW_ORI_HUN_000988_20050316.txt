Jelvényt kapnának a hálapénzellenes orvosok

"No para", azaz a paraszolvenciát, a hálapénzt elutasító jelvényt hordhatnának azok az orvosok és nővérek, aki nem fogadnak el pénzt a betegektől - a hálapénzes honlap működtetőjének elképzelése szerint. A honlapon nyitott fórumon még várják az ötleteket a hálapénz problémájának megoldására.

Háromezernél is több hozzászólás olvasható abban a fórumban, melyet a hálapénzes honlap üzemeltetője indított január 21-én, hogy a hálapénz problémájára keresse a megoldást. A fórumban megszólalnak orvosok, nővérek és olyan betegek, illetve hozzátartozók, akik érintettek a hálapénz kérdésében. A honlap működtetője eredetileg március 15-ét jelölte meg a január 21-én indult fórum lezárásának időpontjaként, de még jelenleg is érkeznek hozzászólások. Az eredeti elképzelés szerint a megadott határidőig érkezett javaslatokat a site üzemeltetője összegzi, majd ezt követően változik a honlap működése: egyik részét továbbra is mindenki olvashatja, de lesz egy zárt, regisztrációhoz kötött része is, hogy az itt megjelenő hozzászólások egy zárt közösség levelezésének minősüljenek.  

"Kerestem 12 ezer forintot. Ügyeltem 24 órát." - így indul egy olyan orvos bejegyzése, aki szerint az ilyen mértékű alulfizetettség mellett nem tudnak lemondani a hálapénzről. Egy nővér pedig arról ír, hogy sok idős beteg megsértődik, ha nem akarja elfogadni a zsebébe dugdosott pénzt. 

A halapenz. hu üzemeltetőjének elképzelése szerint a paraszolvenciát, a hálapénzt elutasító orvosok, nővérek a jövőben "No para" jelvényt tűzhetnének ki. Egyelőre azonban erre kevés orvos vállalkozna. Az egyik hozzászóló szerint a többi orvos kiközösítené azokat, akik ezt vállalnák. 

A fórumon hozzászólók elítélik, ha egy orvos kiprovokálja a hálapénzt. Többen is hoztak fel példát, amikor ilyen helyzettel szembesültek. Egy édesanya panaszkodott, hogy a 4 hetes kisfián csak akkor végezték el a műtétet, ha a kiszabott hálapénz felét már előre odaadta. A kért összeg a havi fizetésének a négyszerese volt. Egy másik hozzászóló idős édesanyjának az esetét említi, akinek csípőprotézis műtétre volt szüksége. Ahhoz, hogy a hosszú várakozási időnél korábban sorra kerüljön, 100 ezer forintot kértek tőle. 

Bejelentkezett a fórumra néhány olyan orvos is, aki elmondta, miért utasítja el a borítékot. Egy kórházi orvos például annyira megalázónak tartja, amikor a beteg borítékot nyújt felé, hogy soha nem is fogadja el.