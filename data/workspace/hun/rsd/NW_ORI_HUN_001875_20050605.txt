Lezárták a kiégett alpesi alagutat

Hetekig, vagy hónapokig is eltarthat a vizsgálat és a renoválás abban az alpesi alagútban, amelyben szombaton két halálos áldozatot is követelő tűz keletkezett. Az alagúton naponta több ezer teherautó jár keresztül, ezeknek most 200 kilométert kell kerülniük.

Határozatlan ideig lezárják azt a Franciaországot Olaszországgal összekötő alpesi alagutat, amelyben szombaton tűz ütött ki. A szerencsétlenségben két ember, egy szlovák és egy szlovén férfi életét vesztette. Az alagútban egy autógumit szállító teherautó gyulladt ki.

Az olasz közlekedési miniszter jelentette be, hogy a baleset után fokozni kell az alagút biztonságát, a francia autópálya üzemeltető társaság pedig azt az információt közölte, hogy a 13 kilométeres hosszú Frejus alagutat határozatlan időre lezárják. A RAI olasz televízió beszámolója szerint a lezárás hetekig, de akár hónapokig is tarthat.

A Frejus alagúton naponta mintegy 3800 teherautó kel át Lyonból Torinóba.A forgalmat most valószínűleg a Mont-Blanc alagútba terelik át, ami 200 kilométernyi kerülőút megtételét teszi szükségessé.