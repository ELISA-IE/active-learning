"Leg"-ek tavaly, de "leg"-ek-e idén?

Nemsokára megjelenik "A száz leggazdagabb" magyart felvonultató idei lista a manager magazin kiadásában. Mennyiben változott rangsor egy év leforgása alatt? Van-e, aki sokat ugrott előre vagy nagyot zuhant hátra? Egyáltalán mennyire rúg a 100 legtehetősebb honfitársunk összvagyona és mekkora gazdaság erőt képviselnek ők, 100-an? Az [origo] még a 2005-ös lista megjelenése előtt visszanézte, kik kerültek tavaly a TOP 10-be.

Felsorolni - listába szedni - a leggazdagabb, ezáltal legismertebb és/vagy legirigyeltebb embert a világ minden táján divattá vált, de a tradícióteremtő kétségtelenül az Egyesült Államok. A Forbes magazin készített már listát "simán" a gazdagokról, a leggazdagabb sztárokról és sportolókról, a legnagyobb menedzserfizetésekről és még sorolhatnánk. A Forbes listáján szerepelni az USA-ban óriási presztízs és dicsőség. Oroszországban viszont óriási kockázat, hiszen az orosz milliárdosok többsége vagy az adóhatóság, vagy a maffia elől próbálja eltitkolni vagyonát. Nem is lehet véletlen, hogy a Forbes oroszországi rangsora alig került ki a standokra, a listát készítő szerkesztőt lelőtték a nyílt utcán.

A tavalyi rangsorhoz hasonlóan a manager magazin 2005-ben is arra törekedett, hogy a listára felkerült - szigorúan csak magyar állampolgársággal rendelkező - személyeket ne egyszerűen csak felsorolja, de átfogó képet nyújtson a felhalmozott vagyonok mögött álló vállalkozásokról és megmutassa a leggazdagabbak mindennapi örömeit, gondjait is. Személyiség és üzleti attitűdök, az eddig befutott pálya és jövőbeni ambíciók egyaránt jelen vannak az összeállításban.

1. A legek legjének - megosztott első helyezéssel - tavaly Széles Gábor bizonyult informatikában és járműiparban szerzett 50 milliárd forintos vagyonával. A szépen prosperáló Videoton Holding és a Műszertechnika ura több mint tizenöt éve a Magyar Gyáriparosok Országos Szövetségének (MGYOSZ) elnöke . Tavaly - a tudásalapú társadalom ideáját követve - elvállalta a Műszaki és Természettudományi Egyesületek vezetői posztját is, közben magánemberként szponzorálja az Írószövetséget. A Széles-birodalom azóta a média irányába is terjeszkedett, napilapot vásárolt és tv-csatornát indított. Persze, mint tudjuk, az információ hatalom. Kérdés, hogy meg tudta-e őrizni helyét a dobogó tetején?

1. A döntetlen végeredmény, tehát a megosztott aranyérem másik fele a szintén 50 milliárdos Demján Sándort illeti. A befektetésekkel és ingatlanfejlesztéssel vagyont és hírnevet szerzett nagyvállalkozó nemzetközi elismeréseket is magáénak tudhat városfejlesztő, térségátalakító tevékenységéért. Vállalata, a TriGránit a legnagyobb külföldi befektető Szlovákiában, amivel a cégvezető az szlovák kormány egyik legmagasabb kitűntetését is elnyerte. A nevéhez kapcsolódó Milleniumi Városközpont és West End City Center "csak" két ok, amiért a focirajongó vállalkozót 2003-ban Budapest díszpolgárává választották. Folyamatban lévő vállalkozásai közül a két - jelenleg talán leghíresebb - a Kőérberek Tóváros felépítése és az etyeki filmstúdió-beruházás megvalósítása.

3. A két első helyezett mellett a dobogón találjuk a kereskedelemmel és befektetésekkel 40 milliárdos vagyont felhalmozó Várszegi Gábort. Bár a Fotex-csoportra már tavaly is nehéz idők jártak - azóta pedig még a Keravill-lánc is lehúzta a rolót -, meghatározó tulajdonosának jelentős bevétele származott az FTC márkanév használatához kapcsolódó kereskedelmi jogokból, mégha közvetlen futballérdekeltségeitől meg is szabadult. Kíváncsiak várjuk, megőrzi-e dobogós helyezését a focijátékosokkal is kereskedő üzletember.

4. 37 milliárddal az Arago-birodalom első embere, Leisztinger Tamás lemaradt a dobogóról ugyan, de búslakodásra így sincs oka. A Budapesti Értéktőzsde eladását méltán nevezhetik az év üzletének, és az azóta privatizált Antenna Hungária 10 százalékos részvénypakettjét is sikerrel értékesítette, a Pick-ről nem is beszélve. Az ingatlanfejlesztésekbe is belevágó Leisztinger egyébként nagy sakkrajongó és a sakkszövetség elnöke.

5. Ötödik a listán Csányi Sándor, az OTP Bank elnök vezérigazgatója. Csányi vagyonát harmincmilliárd forintra becsülik. A bankvezér étvágya megnőtt az idén: megvásárolta a Multireklám hirdetőcéget, a Délhús Rt-n keresztül pedig a Pick Szegedben szerzett többségi tulajdont. Csányi korábban is kedvelte az élelmiszeripari és mezőgazdasági befektetéseket, jól bizonyítja ezt a nevét viselő Villányi pincészete, amely 400 hektáron termel szőlőt. Augusztusban a listán első helyezett Demján Sándor Trigránítjába is bevásárolt. Ősszel azonban több mint 1,5 milliárd forint értékben adott el OTP részvényeket a bankvezér.

5. Döntetlen alakult ki az 5. helyen is tavaly: Veres Tibor - Csányi Sándorhoz hasonlóan - ugyancsak 30 milliárd forintot tudhat magáénak. A Wallis-csoport magát büszkén hosszútávfutónak nevező elnöke az üzletben is a kitartással és fegyelmezettséggel való célba érést vallja. A Wallis Rt.-t, nagyszabású irodaház-fejlesztéseket megvalósító Wallis Ingatlan Rt.-t és a Graboplastot is magában foglaló cégcsoport "egészségesen fejlődik", így esély van Veres listán való előrelépésére.