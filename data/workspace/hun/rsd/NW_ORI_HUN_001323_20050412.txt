Idén nem lesz ablakcsere állami pénzből

A Gazdasági és Közlekedési Minisztérium minden évben pályázatot hirdet a Nemzeti Energiatakarékossági Program keretében. Az itt nyert pénzekkel a lakosság és a vállalkozók energiatakarékosabbá tehetik a környezetüket, házukat, munkahelyüket. Nyílászárókat cserélhetnek le vagy ésszerűsíthetik a fűtést. Ebben az évben azonban a lakossági pályázatokra nem jutott pénz.

"Idén nem tudunk új pályázatot kiírni a korlátozott költségvetési lehetőségek miatt" - mondta Tóth Judit, a minisztérium szóvivője. Energiatakarékossági programokra 2004 és 2006 között 5,2 milliárd forint áll ugyan a minisztérium rendelkezésére , de ezek a pénzek nem fordíthatók a lakossági energiagazdálkodás ésszerűsítésére. Az 5,2 milliárd forint ugyanis, melynek 75 százaléka uniós támogatás, jelenleg csak a 125 millió forintnál nagyobb beruházásokra költhető. 

"Az eddig megkezdett mintegy háromezer pályázatot kifizetjük, de újak indítására nincs pénz" - fogalmazott a szóvivő. Pedig a program az elmúlt öt évben népszerű volt, több mint 25 ezer pályázat érkezett, és ezek kilencven százaléka lakossági volt.