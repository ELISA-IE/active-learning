Fizetett hirdetésben bírálja Kunczét az MSZP

Fizetett hirdetésekben bírálja szigetszentmiklósi választókörzetében Kuncze Gábort, az SZDSZ elnökét és a liberális pártot a helyi MSZP. A reklámokat feladó szocialista alapszervezet élén az a Varjú László áll, aki Kuncze kihívója lesz - írja a Népszabadság.

Két fizetett hirdetésben is bírálja Kuncze Gábort, az SZDSZ elnökét és a liberális pártot a szigetszentmiklósi MSZP. "Ön szerint helyesen jár-e el az SZDSZ-es miniszter vezette Gazdasági és Közlekedési Minisztérium, amikor nem tervezi a szigeti gerincút 2006-os megépítését?" - áll az egyik hirdetésben. A másik szövege pedig a következő: "Helyesen jár el Kuncze Gábor és pártja, mikor Mécs Imrét kirekeszti a lehetséges országgyűlési képviselőjelöltek közül azért, mert támogatta a szocialista párt köztársaságielnök-jelöltjét?" 

Varjú László, aki Kuncze MSZP-s kihívója lesz a választásokon, nem tagadja, hogy ő áll a hirdetések mögött. A Népszabadság kérdésére, hogy lesz-e folytatása a hirdetéseiknek, Varjú úgy válaszolt: szerinte igen. Az MSZP-s képviselő már 2002-ben is Kunczével vívott a körzetben, akkor az első forduló után az első helyről lépett vissza az SZDSZ-es elnök javára.