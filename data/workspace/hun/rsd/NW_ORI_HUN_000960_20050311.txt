Szaúd-Arábia uralkodója a leggazdagabb

A Forbes magazin hét uralkodót állított sorrendbe vagyona alapján. Adataik szerint a szaúdi király, Fahd bin Abdul Aziz Alsaud a leggazdagabb, vagyonát 22 milliárd dollárra becsülik. A leggazdagabb európai uralkodó Liechtenstein hercege 3,2 milliárd dollárnyi vagyonnal.

A Forbes magazin számításai szerinti leggazdagabb uralkodó, Fahd bin Abdul Aziz Alsaud szaúdi király a ´80-as évek eleje óta irányítja országát. Vagyonát 22 milliárd dollárra becsülik (ez körülbelül 3850 milliárd forint). Szaúd-Arábiában szigorúan tartják az iszlám vallást, a király ezért a felség titulus helyett a két szent mecset őre címet használja. Fahd bin Abdul Aziz Alsaud 1995-ben agyvérzést kapott, ezért a napi döntéshozást átadta féltestvérének, Abdullah hercegnek.

 

Második a listán 20 milliárd dollárra (3500 milliárd forintra) becsült vagyonnal Brunei szultánja, Haji Hassanal Bolkiah. Brunei 29. szultánja egy 600 éves töretlen muzulmán dinasztia örököse. Belső harcok, kalózkodás és az európai hatalmak terjeszkedési vágya miatt a szultán elődei 1888-ban brit védelmet kértek, függetlenségüket 1984-ben nyerték vissza. Kiterjedt petróleum- és gázmezői miatt a 360 ezer fős szultánság lakói az egyik legmagasabb jövedelemmel dicsekedhetnek a fejlődő országok közül. A szultán és családja is így gazdagodott meg. Haji Hassanal Bolkiah támogatja a külföldi beruházásokat, és célul tűzte ki a bankszektor és a turizmus fejlesztését.

 

A leggazdagabb európai uralkodó a harmadik helyezett lett a Forbes listáján, Liechtenstein hercege, Hans-Adam von und zu Liechtenstein II ugyanakkor csak 3,2 milliárd dolláros (560 milliárd forintos) vagyonnal rendelkezik. Neki viszont megvan az a kiváltsága, hogy országa családja után kapta a nevét. Tavaly augusztusban mondott le a trónról fia, Alois javára, így ő a trónörökös. A család tulajdonában van egy körülbelül 20 ezer hektáros föld Ausztriában, számtalan ház és palota Bécsben, egy gyár az Egyesült Államokban, ahol genetikailag módosított rizst állítanak elő, az LGT Bank és egy felbecsülhetetlen értékű művészeti gyűjtemény a barokk stílusú Garden- (azaz Kert-) palotában, Bécsben. Többek között Frans Hals, Van Dyck, az idősebb Lucas Cranach és Mantegna műveit őrzik itt.

 

A negyedik a sorban a thaiföldi miniszterelnök, Thaksin Shinawatra. Családja vagyonát 1,9 milliárd dollárra (333 milliárd forintra) becsülte a Forbes. Az egyik legismertebb uralkodó, II. Erzsébet brit királynő csak az ötödik lett a listán 720 millió dollárral (126 milliárd forinttal). Őt követi Fidel Castro, Kuba elnöke 550 millió dollárt (96 milliárd forintot) érő vagyonával. A Forbes listáján Beatrix Wilhelmina Armgard, Hollandia királynője végzett az utolsó helyen 260 millió dollárral (ez 45 milliárd forintot ér).