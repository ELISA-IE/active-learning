Kevesebb adófelajánláson több egyház osztozik

Több egyház kénytelen egyre kevesebb adófelajánláson osztozni. A katolikus egyház, a reformátusok, az evangélikusok és a zsidó hitközségek tavaly kevesebb támogatáshoz jutottak ily módon. A Hit Gyülekezete és a baptista egyház ellenben kedveltebb lett az adózók körében - írja a Népszabadság. 

119 helyett idén már 127 egyháznak juttathattak idén adójuk egy százalékából az adózók, csakhogy hiába a több lehetőség, a felajánlások mennyisége csökkent. 2004-ben még 650 ezer ember juttatta 3,5 milliárd forintját az egyházaknak, idén 623 ezren támogatták őket összesen 3,4 milliárddal - írja a Népszabadság az APEH nem végleges adataira hivatkozva. 

A legtöbb támogatás a katolikusoknak jutott: 399 ezren támogatták (tavaly ez a szám még közel 417 ezer volt). A következő a református egyház 118 ezer felajánlássaé, a harmadik helyen az evangélikusok állnak 35 ezerrel. Az utóbbi kettő támogatása is csökkent, de kevesebb jutott az ötödik helyen álló krisnásoknak vagy a Magyarországi Zsidó Hitközségek Szövetségének (6600 helyett 5800). 

A lap szerint a negyedik helyen a Hit Gyülekezete áll, ők több felajánlást kaptak idén, mint tavaly. Az első tíz vallási közösség közül a Hit Gyülekezete és a Magyarországi Baptista Egyház tudta csak növelni az őket támogató adózók számát. Az első tízben található még a Tibeti Buddhista Közösség, a Magyarországi Jehova Tanúi Egyház és a Magyarországi Unitárius Egyház került.

A 127 egyházból csak tizenhetet támogatott legalább ezer adófizető. Több mint ötven vallási közösség ugyanakkor száznál kevesebb felajánlást kapott. Egy egyház alapításához és bírósági nyilvántartásba vételéhez legalább száz ember szükséges. 

A Jövő Hídja Szabadegyház javára hét felajánlás érkezett, a Budapesti Kegyelem Metodista Gyülekezetet pedig csak ketten támogatták. A Sekina Gyülekezet ugyanakkor egy év alatt tizenegyszeresére növelte a felajánlások számát - egyről tizenegyre - derül ki a Népszabadság írásából.