Egy lépésre az örökbefogadástól a belga melegek

Reális esélye van annak, hogy a belga parlament elfogadja azt a javaslatot, amely szabaddá tenné a homoszexuális párok számára, hogy gyerekeket fogadhassanak örökbe. A kereszténydemokrata politikusok és a püspök tiltakoznak az elképzelés ellen.

A belga parlament megkezdte annak a törvényjavaslatnak a tárgyalását, amely lehetővé tenné az azonos nemű párok számára, hogy gyereket fogadhassanak örökbe. Az előző kormányzat idején nem sikerült erről a kérdésről dönteni, most azonban valószínűleg többséget kap a javaslat, mivel az a kormányzó szocialista-liberális koalíció támogatását élvezi.

Az indítvány elhagyná a jelenlegi törvényi szövegből azt a részt, amely szerint az örökbefogadási jog kizárólag a különböző nemű párokra érvényes. Az előterjesztő képviselő, a szocialista Guy Swennen szerint ugyanis nincs objektív alapja annak, hogy bizonyos párokat kirekesszenek az örökbefogadás lehetőségéből.

A javaslatot ellenző kereszténydemokrata pártok mellett már a belga katolikus püspökök is bejelentették tiltakozásukat az ellen, hogy homoszexuális párok gyerekeket fogadhassanak örökbe. Szerintük ez a lépés a homoszexuális házasságok engedélyezések után további zavarokat okozhat a családokban. Belgium lakosságának többsége katolikus, ennek ellenére számos olyan kérdésben sikerült áttörést elérnie a kormányzatnak (mint például az euthanázia, a könnyű drogok  és az azonos nemű párok házasságának engedélyezése), amely a katolikus egyház tanításaival ellentétes.