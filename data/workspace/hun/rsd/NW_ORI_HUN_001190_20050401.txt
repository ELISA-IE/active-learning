Eltemették Losonczi Pált

Eltemették pénteken Losonczi Pált. A volt politikus hétfőn halt meg egy kaposvári kórházban. Losonczi sokáig a Kádár-korszak legmagasabb rangú vezetője volt, de tényleges politikai szerep inkább földművelésügyi miniszterként jutott neki. 

Eltemették pénteken a Somogy megyei Barcson Losonczi Pált, aki március 28-án, hétfőn halt meg Kaposvárott. Losonczi Pál húsz évig (1967-től 1987-ig) volt Magyarország első embere. A hétfő este elhunyt politikus sokáig a Kádár-korszak legmagasabb rangú vezetője volt, bár tényleges politikai szerep inkább földművelésügyi miniszterként jutott neki. Az Elnöki Tanács elnökeként egzotikus helyekre utazott hivatalos látogatásokra, miniszterként viszont ő fejezte be a magyar mezőgazdaság kollektivizálását. A földművesből lett államfő fő műve a tsz-ek megszervezése volt.1987-ben nyugdíjazták Losonczi Pált, akkor már éppen húsz éve volt államfő. Két évig még országgyűlési képviselő maradt, majd teljesen visszavonult. Elhagyta budapesti villáját, és Barcsra költözött. A rendszerváltáskor kijelentette, hogy soha nem fog a sajtónak nyilatkozni, és ehhez szigorúan tartotta magát. 86 évesen egy kaposvári kórházban érte a halál.