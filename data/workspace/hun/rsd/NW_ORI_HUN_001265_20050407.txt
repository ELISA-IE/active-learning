A többség elégedetlen a kórházakkal

A lakosság a háziorvosok munkájával a leginkább elégedett, ennél valamivel rosszabb minősítést kapott a szakrendelői hálózat, a legutolsó helyre pedig a kórházak kerültek - ez derül ki a Szonda Ipsos felméréséből, melyet a Népszabadság közöl.

A Szonda Ipsos kutatása szerint a lakosság fele elégedetlen az egészségügyben lezajlott változásokkal, de nagyobb reformot csak akkor támogatna, ha azt nem neki kellene finanszíroznia - írja a Népszabadság. A lakosság a háziorvosok munkájával a leginkább elégedett, ennél valamivel rosszabb minősítést kapott a szakrendelői hálózat, és a gyógyszerellátás, a legutolsó helyre pedig a kórházak kerültek. 

A kórházakat az ötfokú skálán alig hármasra értékelték a megkérdezettek. A többség (74 százalék) úgy látja, az egészségügyi rendszerben nem minden állampolgár kap azonos ellátást. Az így vélekedők szerint a szegények, a nyugdíjasok, az öregek, a cigányok és a hajléktalanok, illetve mindazok, akik nem tudnak, vagy nem akarnak hálapénzt adni, rosszabb ellátáshoz jutnak, mint a jómódúak. 