Nem hisznek az indiai őssejtes csodadoktornak

Őssejtek befecskendezésével ígér gyógyulást betegeinek egy indiai orvos. A doktor azt állítja, hogy terépiája számos bénult, szélütéses betegen segített már - írja a Guardian. A brit lap szerint azonban a terépiát nem ellenőrzött körülmények között végezték, így nem lehet tudni, hogy a sejtek elindítottak-e bármilyen folyamatot a betegek szervezetében. A nem bizonyított eredmények ellenére világszerte egyre több független laboratórium kecsegtet súlyosan beteg embereket őssejtterápia utáni gyógyulással - írja a lap.

Egy újdelhi orvos azt állítja, hogy őssejtekkel gyógyított meg különböző, gyógyíthatatlan betegségeket. Geeta Shroff szerint veseelégtelenségben szenvedő és szélütést kapott betegeket is sikerült meggyógyítani az embriókból kinyert őssejtekkel. "Betegeimnek sokszor nincs más választásuk rajtam kívül" - mondta a független laboratóriumot vezető doktornő a Guardiannek.

Shroff arra hivatkozik, hogy számos betege elégedett az eredménnyel, ami bizonyítja a terápia hatásosságát. "Fel tudok ülni, érzem a lábaimat. Korábban nem tudtam felemelni a lábaimat, most viszont meg tudok tenni pár lépést" - állította egyik betege. A Guardian szerint azonban a kúrát nem ellenőrzött körülmények között végezték. Így nem lehet tudni, milyen eljárással különítették el a laboratóriumban az őssejteket, nem lehet tudni, milyen hatást fejtettek ki a sejtek a testben, hogyan reagált a páciensek szervezete.

Az indiai törvények engedélyezik, hogy a gyógyíthatatlannak tartott betegeken új terápiákat próbáljanak ki az orvosok, a lap szerint azonban a nem bizonyított eredmények ellenére az őssejtes gyógyító eljárások a világon mindenhol nagy divatnak számítanak, számos független labor ígér gyógyulást ezek segítségével. A brit lapnak nyilatkozó orvosok szerint az őssejtkutatás és a sejtek felhasználása annyira új eljárás, hogy ellenőrzött vizsgálatok nélkül nehéz megállapítani, milyen hatása van egy-egy kúrának és a különböző alkalmazásoknak. Az orvosok ezért azt követelik, hogy az őssejtek felhasználását szigorítsák meg.

Az őssejtek olyan sejtek, amelyek életük végéig megőrzik osztódási képességüket, és még nem elkötelezettek egy végső fejlődési irányba. A különféle őssejtekből ezért több sejttípus is kifejlődhet. Ha az őssejtek fejlődését mesterségesen irányítani lehetne, akkor elvileg bármilyen sejttípus bármekkora mennyiségben létrehozható lenne belőlük. Ezek beültetésével (sejttranszplantáció vagy sejtterápia) számos betegség áldozatain lehetne segíteni. Csak néhány példa: Parkinson- és Alzheimer-kór, idegrendszeri sérülések, agyvérzés, égési sérülések, szívbetegségek, cukorbetegség, csontritkulás, reumás betegségek.

A vérképző őssejtek átültetése évtizedek óta zajlik, főként leukémiás és limfómás betegekbe. A jövő nagy reményét jelentő sejtterápiás eljárásokat azonban eddig csak néhány esetben és szöveti (felnőtt szervezetből származó) őssejtekkel végeztek el. Eddig nem jelent meg olyan tudományos közlemény, amely embrionális őssejtek terápiás célú használatáról számolt volna be - ezek egyelőre preklinikai kísérleti fázisban vannak. Az embrionális őssejtekkel való kísérletezés igen nagy laboratóriumi hátteret és sok pénzt igénylő munka, ezért sem valószínű, hogy az indiai eset igaz lenne.