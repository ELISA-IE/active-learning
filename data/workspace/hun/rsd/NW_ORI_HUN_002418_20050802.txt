Visszakozik az USA piacáról a kínai olajóriás

Visszavonta az Unocalra 18,5 milliárd dolláros vételi ajánlatát a kínai CNOOC. A kínai cég akkor jelent meg vevőként, amikor a Chevron tavasszal ajánlatot tett az Unocalra. A harc egyértelmű politikai színezetet kapott, hiszen az Unocal hídfőállást biztosított volna a kínaiaknak a további terjeszkedésre.

A nagy politikai nyomás hatására a kínai CNOOC olajvállalat kedden visszavonta a Unocal Corp. amerikai olaj- és gáztermelőre még júniusban tett 18,5 milliárd dolláros felvásárlási ajánlatát, ezzel szabad utat engedve az amerikai Chevron olajvállalatnak.

Az amerikai Unocal Corp. igazgatósága néhány napja közölte: az ugyancsak amerikai Chevron 17 milliárd dolláros megemelt átvételi ajánlatát támogatja a kínai CNOOC Ltd. magasabb ajánlatával szemben az augusztus 10-i részvényesi közgyűlésen. A Chevron emelt ajánlata 63 dollárról szól a korábbi 60 dollár helyett készpénzes-részvényes formában. A készpénzhányad-ajánlatot a cég 40 százalékra emelte a korábbi 25 százalékról, és ezzel 7,5 milliárd dollárt kínál készpénzben a 17 milliárdból. A CNOOC már korábban 18,5 milliárd dolláros - egy részvényre 67 dolláros - teljes készpénzes ajánlatot adott. 

A ChevronTexaco olajtársaság, a második számú amerikai olajmulti még áprilisban jelentette be, hogy megvásárolná az ugyancsak amerikai Unocal olajipari céget 16,4 milliárd dollárért és 1,4 milliárdot fizetne annak adósságaiért. Az ugyancsak jelentkező kínai céggel így már hónapok óta dúlt a felvásárlási harc, amely egyértelműen politikai színezetet nyert a kínai olajipari terjeszkedés megakadályozásának amerikai szándékával.

Az Unocal tekintélyes olaj- és gáztartalékkal rendelkezik kitermelőhelyein, melyek egy része Délkelet-Ázsiában, a gyorsan fejlődő kínai és indiai piac közelében található. A ChevronTexaco múlt évi nyeresége elérte a 13,3 milliárd dollárt.