Félreértés volt a Mol pályázatának kizárása

Nem érvénytelenítette a bosnyák Energopetrol olajtársaság privatizációs tenderét a helyi kormány. Csupán egy rossz közlemény miatt kapott szárnyra a magyar sajtóban az a hír, hogy új magánosítás eljárás kezdődik, így mégsem a Mol veheti meg a társaságot - tudta meg az [origo].

Tegnap a bosnyák kormány egy olyan közleményt adott ki, hogy érvényteleníti a helyi olajtársaságra az Energopetrolra kiírt pályázatát. Egy óra múlva azonban már egy másik közlemény is megjelent az ügyben, amely érvénytelenítette az előzőt: mondván nem is ezt akarták közölni a sajtóval. 

 

Az új tájékoztatás szerint a kormány csupán annyit akart nyilvánosságra hozni, hogy minél hamarabb meghozzák a döntést, ami lehet egy új magánosítási eljárás, vagy az is, hogy a Mol kapja meg a társaságot. 

 

Az év eleje óta húzódó privatizációs eljárásban májusban hozta meg a bosnyák kormány azt a döntést, hogy a Mol-INA párossal kezdik meg a tárgyalásokat. Ezek azonban kudarcba fulladtak, mivel a bosnyákok utólag többet akartak kérni az olajtársaságért. A Mol viszont azt közölte nem fizet eredeti ajánlatánál többet. 

 

A hazai olajcég számára ugyanis nem fogadható el az a bosnyák kormányajánlat, hogy az Energopetrolért az INA-val közösen 15 millió euróval többet fizessenek, miközben a fejlesztésre szánt összeget ugyanennyivel csökkentik. A bosnyákok ugyanis azt szerették volna elérni, hogy a Mol az eredetileg hatvanmillió bosnyák márkás adósságszolgálatot emelje fel kilencvenmillióra, s ezt a beruházási költségeken faraghatta volna le. 

 

A Mol célja azonban az, hogy az Energopetrol a térség legjobb üzemanyag-forgalmazója legyen, s ehhez befektetésékre van szükség, márpedig ha elfogadnák az összegek cseréjét, akkor ezzel a vállalat jövőjét veszélyeztetnék - közölte akkoriban a Mol. 

 

A Mol-INA páros a nyilvánosságra került információk szerint 5,1 millió eurós vételárat kínált a vállalat 67 százalékáért. Ezen túlmenően hatvanmillió márka adósságszolgálatot vállalnak, s azt, hogy a következő három évben 150 millió márkát költenek fejlesztésre.