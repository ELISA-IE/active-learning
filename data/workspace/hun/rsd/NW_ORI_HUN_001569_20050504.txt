Hátrányba kerültek a magyar erőművek

Esélytelenek az import árammal szemben a magyar erőművek. A hazai áramtermelők szerint a külföldi termelőkkel szemben azért kerülnek hátrányba, mert számos piacidegen kötelezettséget kell teljesíteniük. A versenyhelyzet legközelebb 2010-ben változhat.

Esélytelenek a magyar áramtermelők a külföldről érkező, versenyképes árú árammal szemben - írja a Világgazdaság. Magyarországra három területről érkezik áram: Lengyelországból és Csehországból, ahol a szénbányák és a széntüzelésű erőművek jelentős állami támogatásban részesülnek. Szlovákiából, ahol a maximumot akarják kihozni a bezárásra ítélt atomerőműből, és Ukrajnából, ahol a megengedő környezetvédelmi politikai miatt lehet jelentős költségeket lefaragni. Hamarosan a román és a bolgár termelők is betörhetnek az EU piacaira.

A Magyar Villamosenergia-ipari Rendszerirányító Rt.-nek komoly gondot okoz a jelentős import, ezért nem kizárt a behozatal korlátozása. A magyar termelők olyan piacidegen kötelezettségekkel vannak megterhelve, amelyek jelentősen csökkentik versenyképességüket. Az erőműveknek olajtartalékokkal kell rendelkezniük, amely négymilliárd forinttal megnöveli a költségeket. Ugyanakkor a hazai erőművek 35 százalékát földgázra állították át: ez a fűtőanyag nem versenyképes a szénnel szemben.

Ráadásul a magyar erőműveknek kötelező termelést ír elő a törvény - így nem alkalmazkodhatnak az aktuális piaci viszonyokhoz. Ráadásul a legnagyobb vásárlók, az úgynevezett "zsinórfogyasztó" ipari üzemek a nap huszonnégy órájában azonos mennyiségű energiát vételeznek. A magyar erőművek azonban technológiájuknál fogva nem annyira alkalmasak ilyen igények kielégítésére, mint a szenes cseh és lengyel versenytársaik.

A piacon legközelebb 2010-ben várható változás, amikor a cseh és a lengyel államnak EU-s kötelezettségek miatt, meg kell szüntetnie a széntüzelésű erőművek állami támogatását.