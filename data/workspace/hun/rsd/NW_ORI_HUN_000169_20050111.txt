A taxisok utálják leginkább a fekvőrendőröket

A címekre siető taxisoknak okoznak talán a legtöbb kárt a fekvőrendőrök, szerintük más módszerekkel is el lehetne érni, hogy az autósok lassítsanak. A zöldövezetben lakók részéről ugyanakkor folyamatosan érkeznek az igények az önkormányzatokhoz az újabb lassítók kiépítése iránt. A fővárosban nem egységesek a fekvőrendőrök, némelyik túl magas, rossz helyen van, vagy felújításra szorul. 

 

Komoly károkat okoznak a címekre siető taxisoknak a fekvőrendőrök - mondta az [origo]-nak a 6x6 Taxi munkatársa, aki szerint néhány lassító annyira rossz helyen van és annyira magas, hogy szinte lehetetlen átmenni rajtuk úgy, hogy az autó ne sérüljön meg. Ezeken a lassítókon általában látszik is, hogy tele vannak karcolással, sérüléssel - mondta Lengyel Sándor. A zöldövezethez tartozó kerületekben ugyanakkor sokszor olyan útszakaszokon vannak fekvőrendőrök, ahol egyébként sem lehetne gyorsan menni - tette hozzá. A 6x6 Taxi munkatársa szerint más módszerekkel is el lehetne érni, hogy az autósok lassítsanak az iskolák, kórházak környékén, például egy-egy traffipaxos rendőrautónak sokkal nagyobb hatása lenne. 

A Fuvarozók Országos Demokratikus Szövetségének elnöke szerint is sok kárt okoznak a taxisoknak a fekvőrendőrök, miközben a lassítást közlekedési táblával vagy lámpával is el lehetne érni. Horváth Pál a Blikknek elmondta, hogy nem közlekedési szakemberek, hanem a környéken lakók javaslatai alapján helyezik ki a fekvőrendőröket, ezért gyakran nem a megfelelő helyre kerülnek. 

A fővárosban elhelyezett fekvőrendőrök nem egységesek, többségüket a kerületi önkormányzatok építtetik. Hozzájuk kell fordulni akkor is - kártérítési igénnyel -, ha a fekvőrendőr kárt tesz az autóban. Kötelező szabályzat nincs arra, hogy milyennek kell lenniük a lassítóknak, de a főváros ajánlást küld a kerületeknek, ezt azonban nem mindig tartják be. A legtöbb panasz általában azért érkezik, mert az autósok nem veszik őket észre idejében, ezért már nem tudnak kellőleg lelassítani. A fekvőrendőröket ugyanakkor nem kell táblával jelölni, erre szolgáló tábla nincs is, mert az úgynevezett harmincas övezetekben vannak. 

Tanulmány is készült a fekvőrendőrök pozitív és negatív hatásairól, ebből idéz egy második kerületi fórumozó a kerület honlapján. Eszerint a fekvőrendőrök a vártnál kevésbé csökkentik a forgalmat, kiépítésük után ugyanakkor megnő a zaj és a károsanyag-kibocsátás. Az autók ugyanis a megállással, illetve lassítással, majd újra gyorsítással sokkal több káros anyagot bocsátanak ki, mint ha folyamatosan haladnának. Mindezek ellenére a kerületben egyre több a fekvőrendőr. Ezzel kapcsolatban a kerület munkatársa elmondta, hogy az ott lakók kérelmezik, hogy helyezzenek el több lassítót, ezután az út fenntartója - a kerület vagy a főváros - dönt róla, hogy a lassító megépül-e. Az említett tanulmányt a fekvőrendőrökről a Közlekedéstudományi Intézet készítette, de a téma felelőse kedden nem volt elérhető. 

A kerületi honlapok fórumain szinte mindenhol szóba kerülnek a fekvőrendőrök, a beírók szerint a túl magas lassítók legalább annyira károsítják az autókat, mint a mély kátyúk, ugyanakkor a terepjáróknak "meg sem kottyannak". Egy XIII. kerületi lakos ugyanakkor azt kéri a fórumon, hogy állítsanak fel további fekvőrendőröket, mert az autósok nem veszik figyelembe, hogy 30-as övezetben vannak, hiába hívja fel erre tábla a figyelmet.