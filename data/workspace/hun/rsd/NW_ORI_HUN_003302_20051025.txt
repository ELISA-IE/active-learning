Jövőre utalják az aranyvonat-kárpótlás első részletét

2006-ra várható, hogy átutalják az aranyvonat miatt a magyar zsidóságnak megítélt 4,8 millió dolláros kárpótlás első összegét. A pénzt meglévő, vagy egy új jótékonysági szervezeten keresztül használják fel karitatív célokra - írja a Népszabadság.

Jövőre érkezik az első részlete annak az összegnek, amelyet az aranyvonattal eltűnt értékek után egy amerikai bíróság ítélt meg a hazai zsidó közösség javára. Az összesen 4,8 millió dolláros összeget öt éven keresztül, több részletben folyósítja az amerikai állam - írja a Népszabadság. 

A pénzt nem lehet egyéni kárpótlásra fordítani, hanem csak karitatív közösségi célokra. A jóvátétel sorsáról már folyik az egyeztetés a magyarországi zsidóság vezetői között. Meglehet, hogy egy új jótékonysági szervezetet hoznak létre az összeg felhasználására, de az sem kizárt, hogy egy már meglévő szervezet kapja meg az összeget. 

Feldmájer Péter, a Magyarországi Zsidó Hitközségek Szövetségének elnöke szerint a megítélt összeg csupán a töredéke a tényleges anyagi veszteségnek, ám a károk miatt nem elsősorban az Egyesült Államoknak, hanem a korabeli magyar államnak és a nyilasoknak van felelőssége - derül ki a Népszabadság írásából.