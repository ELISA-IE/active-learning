Hónapokig húzódhat a Fidesz volt tanácsadójának kiadatása

Varga Tamás vállalkozó nem egyezett bele az egyszerűsített kiadatási eljárásba, így várhatóan több hónapig húzódik kiadatási ügye. A Fidesz volt gazdasági tanácsadója ellen ugyanakkor több nemzetközi elfogatóparancs is érvényben van, és az EU-csatlakozás után készültek alapján akár 90 nap alatt is lefolytatható lenne az eljárás.

Varga Tamás vállalkozó kiadatásának ideje attól függ, hogy a hollandok melyik nemzetközi elfogatóparancs alapján járnak el - mondta az [origo]-nak Zamecsnik Péter, a Fidesz egykori gazdasági tanácsadójának magyar ügyvédje. Varga ellen ugyanis Magyarország európai uniós csatlakozása előtt és után is adtak ki nemzetközi elfogatóparancsokat. Ha az EU-csatlakozás után kiadottakat veszi alapul a holland hatóság, akkor nem kiadatási eljárásra kerül sor, hanem átadásra. E szerint a holland félnek 60 napja van az iratok átvizsgálására és ezt legfeljebb 30 nappal meghosszabbíthatja. Ha az iratok rendben vannak, az átadás feltételei fennállnak, ezt követően  átadják a gyanúsítottat.

 

Zamecsnik Péter ugyanakkor azt valószínűsíti a holland ügyvéd által elmondottak alapján, hogy a régi kiadatási eljárás alapján járnak el a hollandok. Ezt erősíti az is, hogy már nyilatkoznia kellett Vargának arról, beleegyezik-e az egyszerűsített kiadatási eljárásba. A vállalkozó ezt megtagadta, így magyar ügyvédje szerint hónapokig is eltarthat, mire Magyarországra hozzák védencét. Korábban például a brókerügy fő gyanúsítottja, Kulcsár Attila kilenc hónapig volt osztrák kiadatási őrizetben.

 

Varga ellen három ügyben adtak ki elfogatóparancsot - közölte Zamecsnik. Két ügyben jogerős ítélet született, mindkét esetben letöltendő szabadságvesztésre ítélték a vállalkozót. Az egyik ügyben a dunaújvárosi bíróság hozta meg döntését, itt a Dunaferr-részvényekkel való visszaélés miatt ítélték el Vargát. A Buda Környéki Bíróság pedig autócsempészés miatt hozta meg ítéletét a vállalkozó távollétében, itt összesen 68,9 millió forint értékű vámárura - köztük számos luxusautóra - követett el Varga csempészést. A harmadik, folyamatban lévő ügyben pedig tetemes áfacsalás miatt adtak ki körözést Varga ellen.

 

Az ügyvéd elmondta azt is: az autócsempészési ügyben várhatóan perújrafelvétel lesz. Időközben ugyanis csatlakoztunk az EU-hoz, ezért az EU-ból becsempészett autók esetében már nem minősíthetik bűncselekménynek a csempészést.