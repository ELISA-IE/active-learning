Beperelte az Econet.hu a PSZÁF-ot

Az Econet.hu bírósági úton akarja elérni, hogy a PSZÁF vonja vissza a társaság részvényeinek kereskedésére vonatkozó 30 napos felfüggesztő határozatát. 

Az Econet.hu megtámadta a Fővárosi Bíróságon a Pénzügyi Szervezetek Állami Felügyeletének (PSZÁF) határozatát, amelyben harminc napra felfüggesztette az Econet.hu-részvények tőzsdei kereskedését szeptember 1-jétől. Balázs Csaba, a társaság vezérigazgatója az Origo-nak elmondta: kérték a felügyeletett, hogy az eddig példa nélküli bűntetést oldja fel, mivel azonban ez nem történt meg bírósági úton akarják erre rákényszeríteni a PSZÁF-ot. Az Econet.hu vezetése ugyanis nem ért egyet a felügyelet indoklásával, amely alapján a határozatát hozta.

A felügyelet egyébként azzal indokolta döntését, hogy vizsgálatot indított az Econet.hu Rt. ellen, a társaság információszolgáltatási kötelezettségének teljesítése miatt. A PSZÁF piaci információk alapján indította meg az eljárást, amelyben azt akarják tisztázni, hogy a társaság által korábban nyilvánosságra hozott adatok megfelelnek-e a valóságnak - mondta korábban a PSZÁF szóvivője, ennél részletesebb tájékoztatást ugyanakkor folyamatban lévő ügyről a felügyelet nem adott ki. 

A PSZÁF egyébként történetében először hozott olyan határozatot, hogy 30 napra felfüggeszti egy tőzsdei részvény kereskedését. Ezzel a lépéssel azt akarják megakadályozni, hogy az Econet.hu-részvények megalapozatlan árfolyam-ingadozásnak legyenek kitéve, és az esetlegesen megjelenő nyilatkozatok vagy egyéb piaci információk ne legyenek alkalmasak a befektetők esélyegyenlőségének veszélyeztetésére. A felügyelet részéről ugyanakkor azt is hangsúlyozták, hogy gyors eljárásra törekszenek, így nem biztos, hogy szükség lesz a 30 napos határidő betartására. 