Korrupció miatt bukik a lengyel baloldal

Parlamentet választanak vasárnap Lengyelországban. Minden bizonnyal az eddig kormányzó baloldal csúfos vereségre számíthat. Elemzők szerint csak az a kérdés, hogy a két jobboldali pártból melyik győz a választásokon. 

Most vasárnap a lengyelek a 460 tagú parlament - szejm - és a 100 tagú szenátus összetételéről döntenek. Októberben tartják az elnökválasztást, ez két fordulós, az elsőt október 9-én rendezik, a másodikat 23-án.

A több botrány - a nemzeti olajtársaság vagy az állami televízió privatizálása - miatt támadások kereszttüzében álló, jelenleg kormányzó Baloldali Demokrata Szövetség (SLD) az előrejelzések szerint a szavazatok kevesebb mint 10 százalékára számíthat. A győzelem ezúttal várhatóan a jobboldal kezébe kerül, a két vezető erő, a Polgári Platform (PO) és Törvény és Igazság (PiS) együttesen jó eséllyel pályázhatna a kormányzásra, és korábban koalíciót is ígértek egymásnak. A két párt már arról is megállapodott, hogy amelyik több szavazatot szerez, az adja a kormányfőt, ugyanakkor az utóbbi időben egyre több a súrlódás közöttük. Elemzők szerint mindketten az SLD egykori szavazóit szeretnék megnyerni, és a PiS, hogy utolérje a felméréseken eddig vezető PO-t, egyre keményebb hangnemet üt meg. 

Legfrissebb közvélemény-kutatások szerint a voksoláson a Törvény és Igazság pártja 193 mandátumra számíthat a 460 tagú szejmben, az alsóházban, a Polgári Platform pedig 179 helyre, a kormányzó Baloldali Demokratikus Szövetség (SLD) alig 24 mandátumra, hiszen támogatottsága alig hét százalékon áll, s még az ugyancsak jobboldali, megrögzötten Európa-ellenes Lengyel Családok Ligája (LPR) is megelőzi, amely várhatóan a szavazatok csaknem tíz százalékát gyűjtheti be.

A lengyel szavazók ugyanakkor meglehetősen kiszámíthatatlanok. Az egyik lengyel közvélemény-kutató Financial Timesnak nyilatkozó vezetője szerint az újabb és újabb pártok folyamatos színre lépése összezavarja a választókat, és azzal, hogy nincsenek hosszú éveken, évtizedeken keresztül fennálló állandó politikai alakulatok, ezeknek nem alakul ki stabil szavazói tábora.

Az urnákat reggel 6 órakor nyitották meg, és este 8 órakor zárják. Az első exit poll-felmérések rögtön az urnazárást követően várhatók, míg az első részeredmények éjfél körül. A választásra jogosultak száma mintegy 30 millió.

Lengyelországban legutóbb 2001-ben tartottak parlamenti választásokat, akkor a jobbközép Polgári Platform 12,7 százalékot, a PiS 9,5 százalékot, míg az SLD 41 százalékot kapott.