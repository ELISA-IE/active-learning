Úszó szigetet építenének a Dunán

Úszó sziget építése a Dunára, a Várkert Bazár újjáélesztése, hat kilométeres sétány a budai rakparton - többek között ezek a tervek szerepelnek a főváros pályázatában, mellyel az Európa kulturális fővárosa címért indul. A főváros vezetése egyelőre nem tudja, hogy mindez mekkora költséggel járna - írja a Népszabadság.

Az Európa kulturális fővárosa cím elnyerése érdekében Budapest úszó szigetet építtetne a Dunán, az egy évig tartó kulturális programsorozatban pedig kiemelt szerep jutna az augusztusi Sziget Fesztiválnak. Budapest ezek mellett az aquincumi híd megépítését, az Óbudai Gázgyár területén új műszaki múzeum és tudományos park kialakítását, a Várkert Bazár újjáélesztését, valamint a budai alsó rakparton hat kilométer hosszú sétány kialakítását vázolta fel a pályázati csomagban. 

A Népszabadság kérdésére, miszerint készültek-e előzetes költségbecslések, Demszky Gábor főpolgármester nem tudott érdemben válaszolni. Inkei Péter projektvezető elmondta, hogy nem is volt feladatuk a várható költségek kiszámolása, erről majd a pályázat második fordulója szól.