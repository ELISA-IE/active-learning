Adósságalkuba kezdett Argentína

Kötvénycsere-programot hirdetett Argentína hitelezőinek, melynek nyomán a dél-amerikai ország államadóssága 103 milliárd dollárról 42 milliárdra csökkenne. A hitelezőket nem lelkesíti az ajánlat, de elemzők szerint az mégis sikeres lesz. 

Argentína 103 milliárd dolláros adósságáért cserébe új papírokat bocsátana ki hitelezőinek, melyek összértéke azonban csak 42 milliárd dollár volna. A dél-amerikai ország így lényegében azt ígéri hitelezőinek, hogy 42 milliárd dollárt biztosan visszafizet számukra, ha az adósság többi részétől eltekintenek - írja a BBC. 

Nestor Kirchner argentin elnök közölte: országa ajánlata az adott körülmények között a lehető legjobb, és azon nem fognak változtatni, a kötvénycsere határideje pedig február 25. Az ország hitelezőit tömörítő szervezet, a GCAB vezetője csak az alku kezdetének tekinti az ajánlatot: Hans Hume elnök szerint Argentína megtette ajánlatát, most pedig ők következnek. 

Elemzők szerint az argentin javaslatot el fogják fogadni a hitelezők, mivel a gazdasági válság elmúlt három éve során először van reményük arra, hogy hiteleikből valamit is viszontlássanak. 