Akár évi 20 ezerrel is olcsóbb lehetne a távhő

A távhőszolgáltatók régóta kifogásolják, hogy gyakorlatilag ugyanazon az áron jutnak hozzá a földgázhoz, mint a kisfogyasztók, miközben más országokban akár ötvenszázalékos kedvezményt is kapnak. A FŐTÁV Rt. szerint, ha a legalacsonyabb hatósági erőművi űron vásárolhatnák meg a hőenergiát a szolgáltatáshoz, egy átlagos családnak évente 20 ezer forinttal kevesebbet kellene fizetnie a távhőért.

Egy tavaly év végi kormányrendelet értelmében idén április 15-ig kell kidolgoznia a gazdasági minisztériumnak a stratégiát a hosszú távú távhőtarifákról. Ennek érdekében egyeztetést kezdtek a Magyar Energia Hivatallal és a Magyar Távhőszolgáltatók Szakmai Szövetségével - mondta sajtótájékoztatóján Lakos Imre, a Fővárosi Önkormányzat városüzemeltetési bizottságának elnöke.

 

Ma Budapesten körülbelül 240 ezer lakásban van távfűtés, vagyis a magas távhődíj a budapestiek 30 százalékát érinti. Lakos szerint a fő probléma, hogy a nagyfogyasztók csupán 3 százalékkal kapják olcsóbban a földgázt, mint a kisfogyasztók, miközben esetükben a gázellátás költsége lényegesen alacsonyabb. Nyugati országokban akár 50 százalékos kedvezményt is kapnak a nagyfogyasztók - közölte Lakos, aki szerint ez lenne a távhődíj csökkentésének reális módja, mert számításaik szerint így évente 20 ezer forinttal kevesebbet fizethetne egy átlagos család a távhőért.

 

Hován Gábor, a Főtáv Rt. vezérigazgató-helyettese azt panaszolta a sajtótájékoztatón, hogy a legalacsonyabb hatósági erőműárakhoz képest a FŐTÁV Rt. 62 százalékkal magasabb árat fizet. Bizonyos erőművekkel azonban meg tudtak állapodni hatósági ár alatti összegben, így 2006-tól a távhőt használó lakosok fele 3 százalékkal kevesebbet fizet majd, júliustól pedig mindenki, ha sikerül kiterjeszteni a kedvezményt, ez azonban csak körülbelül 4000 forintos engedményt jelent a 20 ezerrel szemben.

 

A sajtótájékoztatón az is elhangzott, hogy a rossz hőszigetelés és szabályozás miatt a nyugat-európai hasonló épületekhez képest másfél-kétszer annyit fizetnek a magyarok a távhőért.