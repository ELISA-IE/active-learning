A jogvédők szerint nem lehet a táskákban kutatni

Az Alkotmánybíróság döntése értelmében január 1-jétől áruházakban a biztonsági őrök nem nyúlhatnak bele a szerintük gyanús vásárlók táskájába, legalábbis a sajtóban megjelent értelmezés szerint. A Belügyminisztérium és a szakmai kamara szerint azonban nem kell változtatni az eddigi ellenőrzési szokásokon, azért, mert az AB megsemmisítette az őröket erre feljogosító szabályokat. A Társaság a Szabadságjogokért jogvédő szervezet nyílt levélben tiltakozott a BM állásfoglalása ellen. Szerintük a csomagok átvizsgálása jogellenes. 

A múlt év elején az Alkotmánybíróság a titok- és adatvédelmi rendelkezések hiányára hivatkozva megsemmisítette a vagyonőrökről szóló törvénynek azt a részét, ami felhatalmazza a biztonsági őröket a gyanús személyek csomagjainak átvizsgálására. Az AB a csomagátellenőrzést önmagában nem tartotta alkotmánysértőnek, azt azonban igen, hogy a szabályozás nem ír elő adatkezelési, adat- és titokvédelmi szabályokat az őrök számára. Mivel a korábbi elképzelésekkel ellentétben nem sikerült december 31-ig módosítani a vagyonőrökről szóló törvényt, nem egyértelmű, hogy rendőri segítség nélkül végezhetnek-e ezentúl csomagellenőrzést a biztonsági őrök. 

A Személy- Vagyonvédelmi és Magánnyomozói Szakmai Kamara állásfoglalása szerint, amíg a parlament nem módosítja az AB döntésének megfelelően a törvényt, az őrök a magánnyomozókra vonatkozó adatvédelmi és titoktartási szabályok szerint járjanak el. A törvény ugyanis a magánnyomozók számára titoktartási kötelezettséget írt elő azokra a személyes adatokra, magántitkokra és más információkra nézve, amelyeket megbízatásuk teljesítése közben ismertek meg.

A Személy- Vagyonvédelmi és Magánnyomozói Szakmai Kamara [origo]-nak nyilatkozó munkatársa szerint nem változik semmi, mert eddig is azt a gyakorlatot követték, hogy ha gyanús személyt láttak, akkor megkérték, hogy mutassa meg a táskáját. Jogukban állt fizikailag is feltartóztatni, de a táskájába nem nyúlhattak bele, csak miután rendőrt hívtak. A kamara szerint nem is ezzel az eljárással volt baja az Alkotmánybíróságnak, hanem azzal, hogy eközben esetleg sérülhettek az érintett személyes adatai. Ezentúl tehát körültekintőbbnek kell lenniük a biztonsági őröknek, de a gyakorlat nem változik

A Belügyminisztérium véleménye szerint sem azt jelenti az Alkotmánybíróság döntése, hogy  ezentúl semmiféle csomagellenőrzést nem végezhetnek a vagyonőrök. Ez a döntés ugyanis, a BM szerint, nem érinti a tulajdonosnak azt a jogát, hogy megvédje a tulajdonát, sem pedig azt, hogy a védelemmel mást bízzon meg. Bűncselekmény, például lopás gyanúja esetén pedig eddig is rendőrt kellett hívnia a vagyonőrnek, ami eztán sem lesz másként.

A Társaság a Szabadságjogokért jogvédő szervezet nyílt levélben tiltakozott a BM állásfoglalása ellen. Szerintük azzal, hogy az Alkotmánybíróság megsemmisítette a vonatkozó törvényhelyet, a csomagok átvizsgálása jogellenes. Jogsértő, ha egy vagyonőr a csomagunk bemutatására szólít fel, vagy az átvizsgálását maga végzi el, hiszen - az ilyen intézkedést megalapozó törvényi rendelkezés hiányában - január 1. óta nincs joguk az említett intézkedésekre. A TASZ véleménye szerint "aki a korábbi gyakorlat folytatására buzdít, legyen az akár a Magyar Köztársaság belügyminisztere, az törvénysértésre hív fel". 

A társaság elismeri, hogy a jelenleg érvényben lévő hiányos szabályozás nehéz helyzet elé állítja a munkájukat végezni kívánó vagyonőröket. Ugyanakkor felhívja a figyelmet arra, hogy ez az állapot kizárólag azért állt elő, mert a Belügyminisztérium az AB határozat kihirdetését követő félév alatt nem terjesztett az Országgyűlés elé megfelelő alkotmányos szabályozást. A kormánynak ugyan van elfogadott törvényjavaslata, de ez még nem került a parlament elé. 