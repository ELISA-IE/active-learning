A nem lakossági gázárak emelkednek

Átlagosan 8 százalékkal emelkednek a nem lakossági földgázárak január 18-ától, de a lakossági tarifák nem változnak egyik kategóriában sem. A lakossági távfűtési díjak nem emelkednek.

Átlagosan 8 százalékkal emelkednek a nem lakossági földgázárak 2006. január 18-ától a gazdasági és közlekedési tárca vezetője által - a Magyar Energia Hivatal javaslatára, a pénzügyminiszterrel egyetértésben - kiadott rendelet értelmében. 

A döntés oka, hogy a világpiacon drágult a földgáz, és az alapanyagimport költségeit a keresztárfolyamok változása is kedvezőtlenül érintette az elmúlt időszakban.

A lakossági tarifák viszont nem változnak egyik kategóriában sem, és a döntés a távfűtési díjak emelését sem teszi indokolttá a családok számára. A közintézmények számára a központi büdzsé a megemelt normatívákon keresztül ellentételezi az áremelést.

A gazdasági és közlekedési miniszter döntése ugyanakkor a lakossági gázárakat semmilyen formában sem érinti. Ebben a körben nem lesz emelés egyik fogyasztói kategóriában sem, és a kompenzáció is változatlan formában működik.

Az emelés nem teszi indokolttá a lakossági távfűtési díjak emelését sem. A távfűtési tarifák ugyan nem tartoznak a kormányzat hatáskörébe, hiszen azokról a helyi önkormányzat dönt. 

A döntés nem érinti a közintézmények működésének feltételeit sem, mivel a nem lakossági körben érvényes áremelés hatását az esetükben ellentételezi a normatívák emelése. A jövő évi költségvetési juttatások kiszámításánál ugyanis a Pénzügyminisztérium már figyelembe vette a január 18-ától érvényes döntés hatásait is.