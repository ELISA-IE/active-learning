Nő a rezsiköltség és drágít a BKV is

Budapesten jövőre a vízdíj 5,9 százalékkal, a csatornahasználati díj 5,85 százalékkal, a BKV-tarifák pedig átlagosan 10 százalékkal drágulnak - döntött csütörtökön este a Fővárosi Közgyűlés. A fővárosban csak a lakossági távhőszolgáltatás ára nem nő jövőre.

A Fővárosi Közgyűlés jóváhagyta a vízdíj 5,9 százalékos, a csatorna 5,85 százalékos, a szennyvízszippantás 5,9 százalékos drágulását, a szemétdíj 5,7 százalékos emelését és a temetkezés 5,6 százalékos díjemelését; ez utóbbi az ügyfelek számára valójában 3,4 százalékos többletkiadást jelent - írja a Napi Gazdaság. Hasonló okokból valójában nem drágul a kéményseprés: a jövő évi áfacsökkentés ugyanis 5 százalék lesz, így a most elfogadott 4,2 százalékos emelés nem érezteti hatását.

Az ellenzékiek mellett nem szavazta meg a víz- és a csatornadíj emelését Atkári János független főpolgármester-helyettes sem. Az általa szakmailag rossznak minősített előterjesztés kapcsán szerinte a városvezetés nem képviselte kellő határozottsággal az önkormányzat érdekeit a cégekkel szemben.

Vajda Pál (MSZP) főpolgármester-helyettes a víz-, csatornadíj-emelések kapcsán elmondta, hogy az 1995-ös privatizáció óta a tarifák a gazdasági folyamatoknak és a fogyasztási trendeknek megfelelően alakulnak. Ez utóbbi mértéke folyamatosan csökken, és emiatt a fajlagos költségei növekednek a cégeknek.

Nem emelik jövőre a lakossági távhőszolgáltatás árát; a közüzemi, közintézményi távhődíjak mintegy 20 százalékkal nőnek, de erről nem az önkormányzat határoz.

A BKV 10 százalékos tarifaemelése az idei évről áthúzódó hatással együtt 12,6 százalékos drágulást jelent. A vonaljegy ára 185 forintra, a dogozói bérleté 6900 forintra, a tanulói bérleté pedig 2600 forintra emelkedik. Vajda Pál (MSZP) főpolgármester-helyettes közölte, hogy a jelenlegi 42 százalékos tarifa-bevételi finanszírozás nem elegendő, ezért hosszú távon reálértékű tarifaemelésre lesz szükség.