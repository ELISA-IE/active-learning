Briteken bukhat az EU-költségvetés

Pazarlónak és igazságtalannak nevezte az Európai Unió költségvetését Jack Straw brit külügyminiszter. Az Unió külügyminiszterei Luxemburgban vitatják meg a szervezet 2007-2013 közötti időszakra tervezett büdzséjét. Az EU vezetői arra próbálják rávenni Nagy-Britanniát, hogy mondjon le évi hárommilliárd fontos kompenzációjáról. Straw viszont eltökélte magát, hogy megvédi a brit engedményt.

Pazarlónak, és igazságtalannak nevezte Jack Straw brit külügyminiszter az EU költségvetését a büdzsé luxemburgi vitáján. "Igazságtalan a szegényebb európai országokkal szemben, mert a jobb módú országok sokkal többet kapnak a fejlesztési alapokból, és igazságtalan a világ többi szegény országával szemben" - támadta a költségvetést Straw.

Az Európai Unió külügyminiszterei Luxemburgban gyűltek össze, hogy megvitassák az EU 2007-2013-as költségvetését - írja a BBC News. A találkozón az Unió alkotmányának ügye is előkerül - az alaptörvény tervezet súlyos sebeket kapott a francia és holland népszavazások elutasító eredményével. A külügyminiszterek az Európai Tanács június 16-17-i brüsszeli értekezletére készítik elő a büdzsét.

A legnagyobb vita a körül alakult ki, hogy az Unió francia javaslatra visszakérni Nagy-Britannia évi hárommilliárd fontos kompenzációját. A kompenzációt még Margaret Thatcher alkudta ki az Unióval 1984-ben folytatott tárgyalásokon. Straw szerint országának szüksége van a pénzre, mert egyébként a britek kapják a fejenkénti legalacsonyabb támogatást. Gordon Brown brit pénzügyminiszter szerint "a kompenzáció még mindig teljesen jogos".

Nagy-Britannia elsősorban a közös agrárstratégiát (CAP) tartja sérelmesnek. A britek azzal érvelnek a CAP ellen, hogy a francia termelők évente hétmilliárd font támogatást kapnak a központi költségvetéstől. Tony Blair miniszterelnök korábban úgy fogalmazott: igazságtalan, hogy az unió lakosságának öt százaléka viszi el a támogatások negyven százalékát.

José Manuel Barroso, az Európai Tanács elnöke szerint Nagy-Britanniának alkalmazkodnia kellene a változásokhoz, és jelenlegi gazdasági helyzete alapján szemlélni a hárommilliárd fontos kompenzációt. "Nem ott tartunk, ahol húsz éve. Britannia sokkal gazdagabb. Van viszont tíz szegényebb új tagország. Nem volna tisztességes, ha a több terhet kellene viselniük, mint Nagy-Britannia" - figyelmeztette Sraw-t a bizottság elnöke.

Straw kijelentette, hogy nem a brit kompenzáció jelenti a megoldást, az egész EU költségvetést újra kell gondolni. A brit külügyminiszter szerint jelenlegi formájában semmiképp sem működhet. Schröder német kancellár szerint ugyanakkor a költségvetés újragondolásához mindenképpen szükség van a britek kompenzációjára. Korábban Tony Blair brit miniszterelnök jelezte: országa csak akkor hajlandó lemondani az összegről, ha az egész 2007-2013-as költségvetést átdolgozzák.