Tüntetésre hívta az igazgató a gyerekeket

Az "egyházi oktatás ellehetetlenítése" miatt, tüntetésre hívta fel a Szentendrei Ferences Gimnázium igazgatója az iskola diákjait. Az igazgató levélben kérdezte meg a szülőket, hogy elengedik-e a gyerekeiket a demonstrációra. Az oktatási ombudsman szerint ezzel sérülnek a gyerekek jogai, akik attól félnének, ha nem mennek el a tüntetésre, az iskolában hátrány érheti őket.

A Szentendrei Ferences Gimnázium igazgatója levelet küldött a diákok szüleinek, amelyben az egyházi oktatás ellehetetlenítése elleni demonstrációra hívja a gyerekeket. "Amennyiben hozzájárul ahhoz, hogy gyermeke ezen az eseményen részt vehessen, úgy a csatolt nyilatkozatot kérném kitölteni és az osztályfőnöknek visszaküldeni" - áll az igazgató levelében, aki hozzáteszi: "természetesen abban az esetben, ha nem engedélyezik, semmiféle következménye nem lesz a gyermek részére". 

Aáry-Tamás Lajos oktatási ombudsman ezzel kapcsolatban azt vizsgálta, sérülnek-e a tanulók és a szülők oktatással kapcsolatos jogai. Aáry-Tamás úgy véli, tüntetésen való részvétel "a neveléshez és az oktatáshoz nem tartozó, iskolán kívüli program". Ezeken a jogszabályok szerint csak önkéntes alapon kell részt venni.

Az oktatási ombudsman szerint ebben az esetben a tanulók tarthatnak attól, hogy ha  nem mennek el a tüntetésre - amelyet december 16-ára szerveznek -, az iskolában hátrány érheti őket. "Ilyen körülmények között, álláspontom szerint a részvétel önkéntessége még abban az esetben is kizárt, ha az iskola igazgatója arról tájékoztatja a szülőket, hogy amennyiben nem engedélyezik a részvételt, annak nem lesz következménye a gyermek számára" - áll az ombudsman közleményében.

Aáry-Tamás Lajos úgy véli, mivel a tanulók függőségi viszonyban állnak az iskolával, védetelenebbek a jogsértésekkel szemben. Az igazgató felhívása szerinte a szülőkre is komoly hatást fejthet ki: "a szülő ilyen esetben nem azt a kérdést mérlegeli, hogy egyetért-e a tüntetés céljaival, helyesnek tartja-e, hogy azon gyermeke részt vegyen, hanem azt, hogy milyen következményekkel kell számolnia gyermekének, ha nem járul hozzá a részvételhez."

Az ombudsman rámutat, hogy a New York-i nemzetközi gyermekjogi egyezmény szerint a gyerekekenek is jár az egyesülési és békés gyülekezési jog, ezt azonban csak önkéntesen lehet gyakorolni. Jelen esetben azonban "a joggyakorlás feltételei az önkéntesség hiánya folytán nem állnak fenn" - áll a közleményben.

Az igazgató szerint senkit nem ér hátrány

Fekete András, a gimnázium igazgatója az  [origo]-nak elmondta: a demonstráción "minden gyereknek a zsebében lesz a szülők által aláírt engedély". "Aki nem akar részt venni, elmehet" -  közölte az igazgató, aki szerint ezért a részvétel abszolút az önkéntességre épül. Szerinte attól sem kell tartani, hogy hátrány érné a gyerekeket, ha nem mennek el. "Ha a következő órán elégtelenre felel a diák, lehet ilyesmire hivatkozni, de erre nem kell számítani" - fogalmazott Fekete András.

A demonstrációt nem az iskola, hanem a szülői közösségek szervezik, az iskola pedig csatlakozott a kezdeményezéshez - tudtuk meg az igazgatótól.