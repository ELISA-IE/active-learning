Egyre több a koraszülött Európában

A fejlett országokban ismét emelkedik a koraszülések aránya - írja a Népszabadság. A romló koraszülés-statisztikák fő oka, hogy egyre több nő vállal - és vállalhat - idősebb korban gyereket. Ugyanakkor alig csökkennek a koraszülés hagyományos okai: a dohányzás, az alkoholfogyasztás, a stressz.

A fejlett országokban ismét emelkedik a koraszülések aránya - írja a Népszabadság. Az Egyesült Államokban például 2002-ben félmillió koraszülött jött a világra - 27 százalékkal több, mint húsz évvel ezelőtt. Magyarország, amely ezen a téren is listavezető volt Európában, ha lassan is, de elmozdult a holtpontról, a 10 százalékos koraszülöttarányból egy százalékot ledolgozott. Ám a Németországban és több európai államban elindult folyamat könnyen begyűrűzhet hozzánk is. 

A romló koraszülés-statisztikák fő oka, hogy egyre több nő vállal - és vállalhat - idősebb korban gyereket. Olyanok is, akik egészségi okok miatt erre nem voltak korábban képesek, ám a mesterséges megtermékenyítés és az erélyes hormonkezelés miatt teherbe esnek. Ugyanezért ugrásszerűen megnőtt az ikerszülések száma - ez is növeli az idő előtti szülések arányát. A berlini Charité kórházban dolgozó Dudenhausen professzor felmérései szerint, amíg tavaly a 25 év alattiak 7 százaléka, a 40 év felettieknek már 11,2 százaléka hozta túl korán, a 37. terhességi hét előtt világra a gyermekét. 

Ugyanakkor alig csökkennek a koraszülés hagyományos okai: statisztikák szerint a berlini terhes aszszonyok 25 százaléka dohányzik, 9 százaléka pedig rendszeresen alkoholizál. Továbbra is számolni kell a koraszülés többi rizikótényezőjével, a sok művi vetéléssel, a terhesség alatti fertőzésekkel, rossz szociális háttérrel, egészségtelen étkezési szokásokkal, és a stresszel. 

Magyarországon is egyre többen szülnek később, és egyre több a gyógyszerrel serkentett, illetve a művi megtermékenyítéssel kiváltott terhesség. Mindeközben még mindig igen magas a koraszülöttek aránya.