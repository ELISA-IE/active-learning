Jelentősen nőtt a Malév forgalma

A Malévnak a klasszikus és a diszkont légitársaságokhoz képest is dinamikusabban nőtt az utasforgalma az év második felében, aminek eredményeként, a teljes hálózaton mért piaci részesedése két százalékkal, 42 százalékra emelkedett.

A Malév menetrendszerinti utasforgalma az év második felében, minden hónapban kétszámjegyű emelkedést mutatott, és novemberben már 21,8 százalékos volt az utasszám növekedése az előző év azonos időszakához viszonyítva. Gönci János, a Malév vezérigazgatója az idei év legnagyobb eredményének mégis azt nevezte, hogy a cég likviditását mindvégig sikerült megőrizni. Számokat a vezérigazgató még korainak tartott közölni, annyit azonban elmondott, hogy jövőre, üzemi szinten biztosan nyereséges lesz a Malév. 

Az utasforgalom dinamikus növekedésének eredményeként, a Malév teljes hálózaton mért piaci részesedése, a harmadik negyedévben, az előző negyedévhez képest két százalékponttal, 42 százalékra emelkedett. December első két hetében a forgalom 22 százalékkal nőtt, a férőhelyek kihasználtsága 7,2 százalékponttal javult. 

A vezérigazgató kiemelte: a klasszikus és a diszkont légitársaságokhoz képest is dinamikusabb utasforgalom-bővülést ért el a Malév az év második felében. Az első félév még kevesbé volt sikeres - mondta a vezérigazgató, hozzátéve, hogy az utasforgalom éves szinten, így is 4,3 százalékkal, a férőhely-kihasználtság pedig 0,5 százalékponttal emelkedett 2004-hez képest. 

A Malév vezérigazgatója hangsúlyozta, hogy a Budapest Airport privatizációja előnyt jelent a magyar légitársaságnak is a tervezett fejlesztések miatt. A rendkívül dinamikus forgalomnövekedés ugyanis igényli a bővítést. 

Gönci János példaként elmondta: a Malév 29 repülőgépe átlagosan napi két fordulót tesz, és a zsúfoltság okozta, repülőgépenkénti egy-egy perc késés, napi közel egymillió forint kárt okozhat a légitársaságnak. 

Az idén jelentős költségcsökkentést sikerült elérni, bár a kerozin árának emelkedése miatt, a tavalyinál 6,2 milliárd forinttal többet költött a Malév üzemanyagra. Az első félévre az előző menedzsment még kötött fedezeti ügyleteket, így akkor viszonylag stabil volt az üzemanyagköltség, de a második félévre már nem voltak ilyen ügyletek. A jelenlegi menedzsment 2006-ra, az összes felhasznált üzemanyag egynegyedét már határidős ügyletekkel lefedezte. 

A flotta megfelelő rotációja (rugalmas menetrendbe állítása) heti 20 millió forint megtakarítást hoz. Az átszervezések jövőre több száz millió forint költségcsökkentést jelentenek. A 3200 foglalkoztatott számának idei, 400 fős mérséklése, egyszeri 1-1,5 milliárd forint ráfordítást igényelt ugyan, de ez 6-8 hónap alatt megtérül. Gönci János sikernek könyvelte el, hogy a kiszervezések és létszámleépítések eddig gyakorlatilag konfliktusmentesen zárultak le. 

A oneworld szövetségi tagság előkészülete jól halad - mondta a vezérigazgató. A Finnair finn légitársasággal már van a Malévnak úgynevezett code share (ülésmegosztási) megállapodása és előkészületben van hasonló szerződés az American Airlines és az Iberia spanyol légitársasággal is. 

A jövő évtől, ezekkel a cégekkel már a törzsutas programot is összehangolja a Malév. Az American Airlines-szal kötendő szerződés eredményeként a Malév utasai - legfeljebb egy átszállással - akármelyik nagyobb amerikai városba eljuthatnak. Így a Delta amerikai légitársaság, jövő tavasszal megnyíló New York-Budapest járata - bár konkurenciát jelent a Malév számára - várhatóan nem vesz el utasokat a magyar légitársaságtól. 

A tengerentúli járatokon üzemelő két Boeing 767-es repülőgép egyikét nagyobbra, B-767 300-asra kívánja cseréli a Malév. Ugyanakkor a regionális szerepre szánt négy CRJ 200-as Bombardier repülőgép eladása változatlanul napirenden van. 

A Repülőtéri Üzemanyag Kiszolgáló Kft. (RÜK) 100 százalékos üzletrészének eladásából már befolyt a Budapest Airport Rt.-től (BA) a 7,02 milliárd forint vételár, amit részben a BA Rt.-vel szemben fennálló tartozások rendezésére fordítottak, részben pedig a január-februári készpénz-szegény időszak likviditását biztosítja - mondta a vezérigazgató.