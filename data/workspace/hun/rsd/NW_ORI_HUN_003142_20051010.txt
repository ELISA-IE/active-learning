Temetővé válnak a sárral borított guatemalai falvak

Egész falvakat nyilvánítanak temetővé Guatemalában, ahol a Star hurrikán okozott áradásokat és földcsuszamlásokat. A hétvégén abbahagyták az áldozatok kiásását a sárlavinák által elöntött falvakban. A hurrikán miatt több száz ember vesztette életét Közép-Amerikában, a legnagyobb pusztítás Guatemalában történt. Itt több mint 650-en haltak meg.

Felhagytak az áldozatok utáni kutatással Guatemala sárlavinák által pusztított térségeiben. A Stan hurrikán okozta heves esőzések miatt keletkezett áradások és földcsuszamlások számos települést öntöttek el. 

A becslések szerint több mint 650 ember vesztette életét a közép-amerikai országban, további 338 embert eltűntként tartanak nyilván. Őket várhatóan már nem is keresik tovább. 

A helyi hatóságok ugyanis Panabajban bejelentették, hogy kezdeményezik a közel egy kilométer szélességben, 4-6 méter magasságban elöntött falucska tömegsírrá nyilvánítását. A hordalék alatt megfulladtakat várhatóan egyszerűen csak halottnak, a földterületet pedig temetőnek nyilvánítják. Előzőleg 160 holttestet ástak ki a sártenger alól a faluban és környékén, akiket ugyancsak tömegsírba temettek. Egyes becslések szerint csak itt 500-an lehetnek még eltemetve a sár alatt, és korábban olyan jelentések is érkeztek, hogy 1400 embert temetett be a zavaros hordalék a településen.

A faluban ugyanakkor nehezíti a helyzetet, hogy a helyiek nem engedték be hadsereg egységeit, mivel 1990-ben az akkor még folyó polgárháború során tömegmészárlást követtek el a településen a kormánykatonák. 

Eduardo Stein alelnök is megerősítette, megteszik a szükséges jogi lépéseket, hogy az elöntött városrészeket, területeket temetővé lehessen nyilvánítani. Panabajon kívül ugyanis várhatóan több más településen is hasonlóképp cselekszenek.

A holttestek kiemelésére fordított energiát és anyagi eszközöket most a túlélők megsegítésére fordítják. A térségben több ezer éhező és sérült túlélő vár segítségre, őket helikopterekkel - számos amerikai gép is segít - szállítják biztonságos helyre, ahol megfelelő ellátásban részesülhetnek. Körülbelül 90 ezren élnek különböző menedékhelyeken, mivel odalett az otthonuk. A turisták körében igen kedvelt Atitlan-tó térségéből több tucat külföldit is ki kellett menekíteni. 

Légi úton juttatnak gyorssegélyeket arra a több mint 100 településre is, amelyeket az áradások és a sárlavinák teljesen elvágtak a külvilágtól. A beszámolók szerint számos kis település lakói 5- 6 napja nem jutottak élelemhez, és valósággal megrohamozták a segélyeket hozó helikoptereket. Egyes helyeken tettlegességig fajult az élelemért folytatott vita. Számos kritika is érte a központi kormányzatot a késve érkező segítség miatt, egyes helyeken arra panaszkodnak, hogy semmilyen segítséghez nem jutottak. 

Közép-Amerikában Guatemalát érintették a legsúlyosabban a Stan hurrikán okozta esőzések, de El Salvadorban is hivatalos adatok szerint 71 ember vesztette életét, és többen meghaltak Mexikóban, Nicaraguában, Hondurasban és Costa Ricában is. Mexikó déli részén még számos település elérhetetlen az áradások miatt.