Csak fizetős képzés lesz Havas iskolájában

Ezentúl minden hallgatóval szerződést kötnek a fizetendő juttatásokról, és jövőre csak költségtérítéses képzést indítanak a Budapesti Médiaintézetben - erről döntött a Szegedi Tudományegyetem, bár azt állapították meg, hogy eddig is jogszerűen szedtek pénzt a hallgatóktól. Annak, aki a következő félévben nem írja alá a szerződést, valószínűleg Szegeden kell befejeznie tanulmányait a bölcsészkar dékánja szerint.

Az oktatási ombudsman véleményével szemben jogszerűnek tartja a Szegedi Tudományegyetem (SZTE) rektora a Budapesti Médiaintézetben (BMI) fejlesztés címén szedett pénzeket az államilag finanszírozott képzésre járó hallgatóktól - jelentették be hétfőn. Ennek ellenére hét pontban határozták meg, a jövőben mit kell máshogy csinálni. Ezek között szerepel, hogy jövőre már csak költségtérítéses képzést indítanak a BMI-n, és minden hallgatóval szerződést kötnek. Ebben meghatározzák, mennyit és milyen szolgáltatásokért kell fizetni és mi történik nemfizetés esetén. A rektor nem tette a beiratkozás feltételévé a szerződés aláírását, de úgy tűnik, aki nem írja alá, Szegeden fogja folytatni a tanulmányait.

"A BMI-ben intenzív levelező képzés folyik, és többletszolgáltatást nyújtunk. A diákok a szerződéssel a jövőben megerősítik ezt a választásukat, vagy lemondhatnak a többletekről" - mondta az [origo]-nak Almási Tibor, az SZTE bölcsészkarának dékánja. "Aki lemond a többletekről, az redukált levelező képzésre fog járni, ennek feltételei pedig Szegeden adottak, hiszen az ottani tanári gárda alkalmasabb erre" - magyarázta. Azért nem zárta ki annak lehetőségét sem, hogy Budapesten marad az "egyszerűsített" oktatás is.

A BMI hallgatóinak negyede jár államilag finanszírozott képzésre. A kizárólag költségtérítéses formára való áttérés ezért nem érint majd túl sok felvételizőt Almási szerint. A döntés hátterében áll szerinte az is, hogy az új felsőoktatási rendszerre való áttérés miatt a következő tanév úgyis "kísérleti év" lesz. "Az állami finanszírozású oktatás központja Szeged lesz, és Budapesten egyelőre nem akarunk kísérletezni ezzel" - fogalmazott a dékán.

Az SZTE rektora a belső vizsgálat lezárultával bejelentette azt is, hogy ezentúl a pénzek nem a Média Menedzser Oktató Kft.-hez folynak majd be - amelynek egyik tulajdonosa Havas Henrik -, hanem közvetlenül az egyetemhez. A kft.-vel kötött szerződést felülvizsgálják.

Ombudsman: nehéz lesz meggyőzni az egyetemistákat

Aáry-Tamás Lajos oktatási ombudsman hétfőn az MTI-nek értékelte a rektor jogszerű pénzbeszedésre vonatkozó döntését. Feltette a kérdést: ha minden jogszerű volt, akkor miért kell intézkedni. Szerinte nem lesz egyszerű meggyőzni az egyetemistákat, hogy továbbra is fizessenek, és arról sem, hogy eddig jogszerűen fizettek.

Az Aáry-Tamás által feltett kérdésre reagálva Almási Tibor azt mondta: annak ellenére, hogy a jogászok szerint a díjfizetés összefér a jogszabályokkal, "a biztos felvetésében sok van, amin el kell gondolkodni". "Szeretném, ha a gyanú árnyéka is elhárulna a jogtalanságról" - tette hozzá.

A Hallgatói Önkormányzatok Országos Konferenciája rendkívüli választmányi ülésen vitatja meg az SZTE döntése utáni lépéseket. "Az intézmény egy önmaga építette csapdába sétált bele, amikor elismerte, hogy többletszolgáltatási díjakat szednek, s azoknak, akik ezt nem tudják fizetni, el kell hagyniuk a médiaintézetet" - mondta Ekler Gergely, a HÖOK elnöke a rektor döntésére reagálva az MTI-nek. Ekler szerint nem korrekt, és nem biztos, hogy a jogszabályoknak megfelel, hogy azokat a hallgatókat, akiket államilag finanszírozott képzésre vettek fel a BMI-be, most arra kényszerítik: amennyiben nem fizetik a díjakat, Szegeden kell tanulmányaikat befejezniük.

Nagy Zoltán, a HÖOK alelnöke egyelőre nem tudott nyilatkozni az [origo]-nak, de azt elárulta, hogy éppen az Oktatási Minisztériumba igyekszik megbeszélésre, aholt a szegedi ügyről is szó lesz. Az Oktatási Minisztérium ezzel kapcsolatban úgy tűnik, nem tervez konkrét lépéseket, de felhívták az oktatási intézményeket, hogy "a vitatható helyzetet szüntessék meg, ennek érdekében a hallgatói önkormányzatok bevonásával tekintsék át az intézményi szabályzataikat, és indokolt esetben a hallgatók fizetési kötelezettségét megállapító rendelkezéseket vizsgálják felül". A közlemény rámutat arra is, hogy a hallgatók bírói eljárás keretében kérhetik az őket ért kár vagy sérelem orvoslását.

Az BMI körüli botrány akkor tört ki, amikor három hallgató azzal a panasszal fordult az ombudsmanhoz, hogy a BMI-n félévenként 80-90 ezer forintot szednek be az elvileg ingyenes, államilag finanszírozott képzésre járóktól. Aáry vizsgálata egy hónappal ezelőtt jogtalanságot állapított meg, és felszólította az iskolát, hogy fizesse vissza a diákoknak a pénzt.