Alkotmányt kapnak az érettségizettek a kormánytól

A kormány által használt szlogennel felcímkézett ("Lendületben az ország") alkotmányt kap minden érettségiző a bizonyítványához ajándékba. A Fidesz szerint öniróniára vall, hogy a kormány az alaptörvényt osztogatja a fiataloknak, miközben az Alkotmánybíróság jelenleg is vizsgálja az érettségi és felvételi pontszámítási rendszerét.

Gyurcsány Ferenc kormányfő személyes köszöntőjével ellátott könyvjelzővel és a "Lendületben az ország" kampányszlogennel felcímkézett, alkotmányunk szövegét tartalmazó brosúrával kedveskedett 95 ezer érettségiző diáknak a Miniszterelnöki Hivatal - írta a Magyar Nemzet. Az ajándékot a bizonyítványosztó ünnepségeken kapják meg az érettségizettek.

Sió László, a Fidesz oktatáspolitikusa szerint öniróniára vall, hogy miközben az Alkotmánybíróság jelenleg is vizsgálja az érettségi és felvételi pontszámítási rendszerét, a kormány az alaptörvényt osztogatja a fiataloknak.

A kormány szomorúnak tartja, hogy "érettségibotrányt" emlegetnek annak kapcsán, hogy a kormány 90 ezer érettségiző diáknak megküldte kiadvány formában a Magyar Köztársaság alkotmányát - mondta Batiz András kormányszóvivő. Arra a kérdésre, hogy miért szerepel a kiadványon a szocialista-szabaddemokrata "lendületben az ország" jelszó, a szóvivő azt válaszolta, hogy ez nem politikai formációk jelszava, hanem kormányszlogen. 