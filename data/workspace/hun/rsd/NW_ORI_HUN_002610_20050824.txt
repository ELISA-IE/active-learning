52 ember élte túl a perui utasszállító katasztrófáját

Ötvenketten élték túl a Tans perui légitársaság utasszállító repülőgépének Pucallpa közelében, az őserdőben kedd este történt katasztrófáját. Az első hírekkel ellentétben, a repülőgép nem kényszerleszállást hajtott végre, hanem lezuhant. 

Lezuhant egy perui utasszállító epülőgép. A légitársaság közlése szerint a katasztrófát ötvenketten élték túl - 50 utas és a legénység 2 tagja. Más források arról számoltak be, hogy a szerencsétlenségnek 70 áldozata volt, és helyi idő szerint kedd estig negyven holttestet emeltek ki a roncsok közül. A gép fedélzetén összesen 100 ember tartózkodott, kilencvenkét utas és nyolc fő személyzet. Az utasok között tizenhat külföldi volt, tizenegy amerikai, két olasz, egy ausztrál, egy spanyol és egy kolumbiai állampolgár. Azt azonban nem lehet tudni, hogy a halottak között is voltak-e külföldiek.

A Tans perui állami légitársaság szóvivőjének közleményéből kiderült, hogy a légitársaság utasszállító repülőgépe az első hírekkel ellentétben nem kényszerleszállást hajtott végre, hanem lezuhant. Az első hírek szerint a pilóta a kifutópálya előtt egy úton a hasán landolt.

A Boeing 737-200-as utasszállító repülőgép a fővárosból, Limából pucallpai megállással leszállással a népszerű turistacélpontba, Iquitosba tartott. A gép már nagyon közel - körülbelül 10 percnyire - volt a pucallpai reptértől, amikor lezuhant. A pilóta feltehetően megpróbálta letenni a gépet, mert a roncsokat egy autópálya közelében találták meg.

Egyes értesülések szerint a szerencsétlenséget műszaki hiba okozta, túl azon, hogy a gép rendkívül heves viharba került. Más jelentések szerint a heves, keresztirányú széllökésekkel érkező vihar miatt zuhant le a gép. A katasztrófát néhány utas megúszta kisebb sérülésekkel, beszámolóikból kiderül, hogy a repülőt heves széllökések érték, mielőtt a földhöz csapódott volna.