Panelügyben is lépni készül a kormány

Jövő héten a lakótelepek helyzetét javíó intézkedéseket jelent be Gyurcsány Ferenc miniszterelnök. Részletek még nem ismeretesek, a Népszabadság úgy tudja, hogy többek között folytatják a panelfelújítási programot, és lakótelepi rendőrségeket is bővítik.

A lakótelepeken élők helyzetét javító bejelentések várhatók a jövő héten a miniszterelnöktől. A tervezett intézkedések részletei egyelőre nem ismeretesek, de a Népszabadság úgy tudja, hogy legalább négy ilyen lesz. Várhatóan folytatódik a panelfelújítási program, amelyet egybekötnek a távfűtés korszerűsítésével. A lap szerint várhatóan olyan megoldást jelentenek be, amely azokon igyekszik segíteni, akik  - önerő híján - az eddigi programokból kiestek.

Bővítik emellett a lakótelepi rendőrségek és a részönkormányzatok számát. Ilyen részönkormányzat már több helyen működik, például a József Attila-lakótelepen, komoly jogkörökkel és költségvetési eszközökkel rendelkezik a részönkormányzat - írja Népszabadság. 