Lecsapott az APEH a józsefvárosi piacon

Az adókötelezettségek teljesítését ellenőrizte a józsefvárosi piacon és a környékén közös akciója során az APEH, valamint a Vám- és Pénzügyőrség. A hatóságok szerint általános jelenség, hogy az eladók helyszínen semmiféle iratot, bérleti szerződést, beszerzést igazoló bizonylatot nem tudtak felmutatni. Hasonló közös ellenőrzések az elkövetkező időszakban is várhatók.

Az APEH és a Vám- és Pénzügyőrség Központi Járőrszolgálat Parancsnoksága, illetve a Vám- és Pénzügyőrség Központi Bűnüldözési Parancsnoksága közös akcióval ellenőrizte az adókötelezettségek teljesítését a józsefvárosi hagyományos piacon, valamint a Ganz-Mávag területén működő néhány nagy- és kiskereskedelmi üzletben is.

Az ellenőrök főként a nyugta- és számlaadási kötelezettséget vizsgálták, valamint az áruk eredetét, tehát azt, hogy a kapható áruk bizonylatolása megfelel-e az előírásoknak.

Az ellenőrzést - a felderítést is magában foglaló - elő is készítették, így a kijelölt "raktárakat", az "adókommandó" érkezése előtt a vállalkozások nem tudták bezárni.

A józsefvárosi piacon egy kereskedő a 200 ezer forint értékű karácsonyi kellékek származását nem tudta igazolni, míg egy másik esetben több száz darab, összesen 6.800.000 Ft értékű, hamis megjelöléssel ellátott ruházati terméket foglaltak le.

4 próbavásárlás közül 3 esetben nem adtak nyugtát, egy készpénzfizetési számlatömböt pedig - amit két vállalkozás "közösen" használt - bevontak. Ezekre az árusokra további vizsgálatok várnak.

A Ganz területén lévő csarnokban, az értékesítési és raktározási tevékenységet végző nagy- és kiskereskedelmi üzletekben a helyszínen fellehető árukészletet vizsgálták át a hatóság emberei.

Azt tapasztalták, hogy a leltározandó árukészletet túlnyomó részt cikkszám, illetve eladási ár nélkül, ömlesztve tárolták a helyszínen. Több esetben hiányzott a működési engedély mind a bérbeadó, mind a bérbe vevő vállalkozásoknál.

Az áruk eredetét vizsgálva kiderült, hogy a piacon és az üzemcsarnokban is általános jelenség, hogy az eladók a helyszínen semmiféle iratot, bérleti szerződést, beszerzést igazoló bizonylatot nem tudtak felmutatni.

A lebukott adózók kötelezettségszegése a törvény értelmében mulasztási bírsággal, üzletzárással, vagy tevékenységük felfüggesztésével szankcionálhatók.

Mivel a 2005-ben elvégzett helyszíni ellenőrzések során a két adóhatóság folyamatosan szembesült a szándékos adókikerülésre irányuló negatív tendenciákkal - olvasható a hivatalos közleményben -, ezért hasonló közös ellenőrzések várhatók az elkövetkező időszakban is.