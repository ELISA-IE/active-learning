Megreformálnák a közgyógyellátást

Kicserélnék a közgyógyellátásra jogosító igazolványokat, mivel a 600 ezer okmány harmada érvénytelen. A rendszer felülvizsgálatáról szóló javaslat hamarosan a kormány elé kerül. Ebben egyebek mellett megszabnák, hogy egy hónapban mekkora értékben vehetnének gyógyszert a jogosultak, és jelentősen kibővítenék a megvehető gyógyszerek körét - írja a Népszabadság. 

Jelenleg hatszázezren jutnak térítésmentesen orvosságokhoz a közgyógyellátás keretében. Gyógyszereik árát a központi költségvetés, az önkormányzatok, illetve az Országos Egészségbiztosítási Pénztár (OEP) állja. Csakhogy miközben a jogosultak száma és a terápiás választék alig változott az utóbbi négy évben, a finanszírozók kiadásai negyven százalékkal - hatmilliárd forinttal - nőttek - írja a Népszabadság.

Az OEP szerint egy közgyógyellátásra jogosult négyszer több orvosságot fogyaszt, mint egy átlagos biztosított. Szakértők ezért visszaéléseket gyanítanak, jóllehet az ellenőrzés szigorú. Nem ritka ugyanakkor, hogy egy-egy rászoruló ismerőseinek is írat föl készítményeket, ráadásul a leggyakrabban kiváltott szerek listájának élén a vény nélkül is hozzáférhető fájdalomcsillapítók állnak. 

A közgyógyellátási rendszer reformjáról szóló elképzelés szerint a jelenlegi 712, a közgyógylistán szereplő orvosság helyett szinte a teljes terápiás választékhoz térítésmentesen - vagy csekély térítés ellenében - lehetne hozzájutni. A takarékosabb gyógyszerfelhasználás érdekében pedig személyre szóló havi kvótát vezetnének be. A rászorulóknak havi 12 ezer forintos gyógyszerkeretet biztosítanának, amelyet szabadon használhatnak fel. Eddig felük átlagosan havi kétezer forintért vásárolt orvosságot, és csak tíz százalékuk költött havi ötezer forintnál többet gyógyszerre. Egy adott betegség gyógyítására alkalmas legolcsóbb termékhez ezután is 100 százalékos támogatással juthatnának hozzá, de a drágább készítmény árkülönbözetét saját zsebükből kellene állniuk. A recept beváltásakor a taj szám alapján ellenőriznék a patikákban, hogy kimerítette-e már havi keretét az ellátott. Aki ennél kevesebbet költ, ugyanakkor nem vesztené el a megmaradó pénzt, hanem máskor felhasználhatná. 

A tervek szerint 2005 áprilisig az összes közgyógyellátási igazolványt kicserélnék. A jelenleg forgalomban lévő iratok harmada ugyanis érvénytelen. A 600 ezer igazolvány közül, csak alig 400 ezret használtak fel a térítésmentes orvosságok kiváltására - derül ki na Népszabadság írásából. 