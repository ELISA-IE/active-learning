Vezetőcsere várható a MÁV-nál

Napirenden a vezetőváltás a MÁV Rt.-nél. A szeptemberben hivatalba lépő új vezérigazgató személyéről pénteken születhet végleges döntés. A posztra legesélyesebbnek Heinczinger Istvánt, a Siemens Rt. ügyvezető igazgatóját tartják - értesült a Népszabadság.

Későre hagyta a MÁV megreformálását Kóka János. A gazdasági és közlekedési miniszter ősszel kíván nekiállni a már évek óta halogatott átalakításnak, és egyik első lépése valószínűleg a vasút élén tervezett vezércsere lesz. A Mándoki Zoltán vezérigazgató helyét elfoglaló új MÁV-vezérnek nak kevesebb mint kilenc hónapja marad a miniszteri tervek végrehajtására. 

A Népszabadság értesülései szerint Heinczinger István, a Siemens Rt. ügyvezető igazgatója a legújabb jelölt a MÁV vezérigazgatói posztjára. A szakemberrel már hetek óta folynak az egyeztetések, megállapodás azonban egyelőre nem született. A végleges döntés a hét végére várható. Heinczinger hivatalba lépésére legkésőbb szeptember második felében kerülhetne sor. Kiválasztását azért tartják szerencsésnek, mert a hírek szerint a vezérjelöltet politikai és szakmai körökben egyaránt elismerik. Így ha a Siemenstől a MÁV-hoz igazoló vezető eredményeket tud felmutatni, esetleg a választások kimenetelétől függetlenül folytathatja majd munkáját. 

Mándoki Zoltán nem először hall közelgő felmentéséről, de az elmúlt három évet nem tartja eredménytelennek. Szerinte a MÁV olyan pályára állt, amiből már nem tud visszatérni a "brezsnyevi tespedéshez". A vasút szervezetlenül működő cégből áttekinthetően működő társasággá vált, amelyben világosan láthatók az egyes üzletágak bevételei és költségei - mondta a lapnak Mándoki hozzátéve, hogy az évente 250 milliárd forintot költő állami óriásvállalat végrehajtotta a tőle várt racionalizálási intézkedéseket is. Szakszervezeti megmozdulások nélkül 20 százalékkal mérsékelte álláshelyeinek számát, ami 11 ezer fős karcsúsítást jelentett.