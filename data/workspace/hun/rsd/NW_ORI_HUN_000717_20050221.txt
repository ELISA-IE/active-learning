Extra jutalom jár a részeg sofőrök elfogásáért

Mostantól azok a rendőrök, akik részeg vezetőket kapnak el Baranyában, magas pénzjutalmat kapnak. Minden tizedik fogás után legalább 35 ezer forintot ad a főkapitány, hogy ezzel is motiválja az embereit. Sárközi Ferenc tapasztalatai szerint hétköznapokon viszonylag kevesen, de péntek és szombat éjjel nagyon sokan vezetnek, miután ittak vagy drogoztak. Egyre több az olyan női sofőr is, aki részegen vezet. 

Pénzjutalmat kapnak mostantól azok a rendőrök, akik ittas vezetőket kapnak el Baranyában. Minden tizedik fogás után legalább 35 ezer forintot ad a főkapitány, hogy ezzel is ösztönözze az embereit. A legfontosabb cél, hogy javuljon a közlekedés biztonsága. Pécsett legtöbbször a fiatalok azok, akik részegen is beülnek az autóba, sok balesetet okozva ezzel. Dr. Sárközi Ferenc dandártábornok, Baranya megyei főkapitány az [origo]-nak elmondta, hogy az akció üzenet, elsősorban az ittasan vezetők számára, hogy számoljanak a gyakoribb ellenőrzésekkel és a következményekkel, ha részegen ülnek kocsiba. Sárközi Ferenc tapasztalatai szerint hétköznapokon viszonylag kevesen, de péntek és szombat éjjel nagyon sokan vezetnek, miután ittak vagy drogoztak. Egyre több az olyan női sofőr is, aki részegen vezet. Másrészt magukat a rendőröket is motiválja a minimum 35 ezer forintos jutalom, ahogy a dandártábornok fogalmazott: "ösztönösen doppingolja a fiúkat". 

Az akció célja, hogy ebben az évben tíz százalék alá szoruljon a közlekedési baleseteknél az ittasság mint mellékok a megyében. Sárközi Ferenc szerint nemcsak Baranya megyére jellemző, hogy rendkívül rossz az emberek közlekedési morálja, hanem az egész országra. Nemcsak az ittas vezetés a probléma, hanem az is, hogy sokan nem veszik a fáradságot, hogy időnként ellenőrizzék az autójuk állapotát. A dandártábornok elmondta, hogy a gyakoribb, alaposabb közúti ellenőrzések másik haszna, hogy "egyéb más bűncselekmények elkövetői is horogra akadhatnak". A módszer egyébként nem új, legalábbis Sárközi Ferencnél nem, ő ugyanis korábbi munkahelyein is alkalmazta ezt a fajta jutalmazást, állítása szerint nagy sikerrel. Anyagi akadályok sincsenek, ahogy a dandártábornok fogalmazott "annyi pénz van, amennyi erre kell".