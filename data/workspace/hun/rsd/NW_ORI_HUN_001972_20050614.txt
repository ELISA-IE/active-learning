Félmillió hordóval növeli termelését az OPEC

Két lépcsős olajkvóta-emelést fontolgat a Kőolaj-exportáló Országok Szervezete (OPEC) amiatt, hogy az olaj hordónkénti ára tartósan 50 dollár fölé emelkedett - írja a Bloomberg hírügynökség. Első lépésként szerdán 500 ezer hordóval növelné a termelését a szervezet.

Nigéria a kvóta 500 ezer hordóval történő emelését javasolta szerdától, így a teljes termelés elérné a napi 28 millió hordót. Később, szükség esetén hasonló mértékű emelést rendelhet el az OPEC elnöke - tájékoztatott Ahmed Fahd al-Szabah sejk, az OPEC elnöke és Kuvait olajügyi minisztere. A nigériai OPEC delegált, Edmund Daukoru szerint a tervet még fontolgatják. A legtöbb tagország támogatja az első kvótanövelést, a Líbia OPEC vezetője, Hammouda El-Aswad a második kvótaemelést szükségtelennek tartja.

Az OPEC eddigi szállítmánynövelései nem tudták levinni az olajárakat, melyek az elmúlt évben 47 százalékkal emelkedtek. Az olaj hordónkénti ára a New York-i kereskedelmi tőzsdén jelenleg 55,02 dollár. A nyersolaj átlagára idén 50,94 dollár volt a tavalyi 41,42 dollárral szemben. Az OPEC az árakat 50,83 dollárban maximalizálta, de ezt az összeget szeretné 50 dollárra lecsökkenteni.

A szaúd-arábiai olajügyi miniszter, Ali al-Naima felszólította a tagországokat az olajfinomítók építésére és bővítésére. Olajkészletben nincs hiány, csak a feldolgozás akadozása miatt közelíti meg a rekordot az olajár. 

A G8 vezetői szerint az emelkedő olajárak aggodalomra adnak okot. Az Nemzetközi Valutaalap (IMF) szerint a világgazdasági növekedése a 2004-es 5,1 százalékról 2005-ben 4,3 százalékra fog lassulni, részben a magasabb energiaáraknak köszönhetően. Az OPEC csökkenteni akarja az olajárakat, hogy megakadályozza a világgazdaság további gyengülését, mely az olaj iránti keresletet is csökkentené. A magas olajárak egyébként ösztönzőleg hatnak más energiaforrások fejlesztésére és az OPEC-en kívüli fúrások indítására.

Az OPEC-nek korlátozott lehetőségei vannak az árak csökkentésére, mert a termelők nem tudják a könnyebb, alacsonyabb kéntartalmú olajat biztosítani a piac számára. A közlekedésben legjobban hasznosítható könnyűolajból Szaúd-Arábia nem tud többet kitermelni.