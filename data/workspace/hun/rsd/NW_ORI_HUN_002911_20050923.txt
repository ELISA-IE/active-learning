Szorosabb lett a Fidesz és az MSZP versenye

Legutóbb két éve állt ennyire közel az MSZP támogatottsága a Fideszéhez, és most újból kiélezett lett kettejük versenye - írja a Népszabadság a Szonda Ipsos közvélemény-kutatása alapján. Az aktív, elkötelezett választók körében az MSZP javított eredményén az utóbbi időszakban.

Jelenleg az összes választókorú körében a fiatal demokraták 28 százalékon, a szocialisták 25 százalékon állnak. Amíg ez a különbség statisztikai értelemben is a Fidesz előnyét mutatja, addig a biztos pártválasztók körében már döntetlenközeli állapotról beszélhetünk - írja a Népszabadság Szonda Ipsos közvélemény-kutatása alapján. A szocialista szimpatizánsok az aktív, elkötelezett választói közegben 43 százalékot érnek el. A Fidesz tábora valamelyest passzívabb lett az elmúlt hetekben, ennek következtében alászorult a nyáron folyamatosan meghaladott 50 százaléknak - biztos választóinak aránya 47 százalék. 

Az MSZP visszavette a vezető pozíciót Budapesten. A nyári adatok azonos méretű tábort és néha Fidesz-előnyt mutattak, most azonban a szocialista párt 27, a Fidesz 20 százaléknyi fővárosi szimpatizánst érezhet maga mögött. Budapesten relatíve erős az SZDSZ is, az itteni választópolgárok 6 százaléka támogatja a pártot.