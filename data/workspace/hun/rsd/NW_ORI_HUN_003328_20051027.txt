Szeptemberben nőtt a monetáris bázis

Nőtt a monetáris bázis szeptemberben, 23,5 milliárd forinttal. Az egyéb monetáris pénzügyi intézmények bankszámlabetéteinek átlagos állománya 1,5 milliárd forint.

A monetáris bázis szeptemberben 23,5 milliárd forinttal 2109 milliárd forintra nőtt - közölte a Magyar Nemzeti Bank (MNB) csütörtökön. A monetáris bázis (M0) növekedési indexe 110,6 százalék volt.

Az MNB közlése szerint az egyéb monetáris pénzügyi intézmények bankszámlabetéteinek átlagos állománya 1,5 milliárd forinttal 499,3 milliárd forintra csökkent, a szektor egynapos betéteinek átlagállománya pedig 7,2 milliárd forinttal 10,8 milliárd forintra nőtt. A forgalomban lévő készpénz havi átlagállománya 17,8 milliárd forinttal 1.598,9 milliárd forintra emelkedett.

Az M1 pénzmennyiség növekedési indexe 1,4 százalékponttal 119,7 százalékra, az M2 aggregátum növekedési indexe 2,1 százalékponttal 114,1 százalékra, az M3 monetáris aggregátum növekedési indexe 4,8 százalékponttal 116,4 százalékra nőtt szeptemberben.

A monetáris pénzügyi intézmények külfölddel szembeni követelés-állománya 92,5 milliárd forinttal, a kötelezettség-állománya pedig 169,5 milliárd forinttal nőtt. A szektor nettó követelés-állománya 77 milliárd forinttal csökkent.

A jegybank külfölddel szembeni nettó követelés-állománya 58 milliárd forinttal növekedett. Az MNB követelés-állománya 41,7 milliárd forinttal emelkedett, míg a kötelezettségei 16,2 milliárd forinttal csökkentek.

Az egyéb monetáris pénzügyi intézmények külfölddel szembeni követelés-állománya 50,7 milliárd forinttal, kötelezettség-állománya 185,7 milliárd forinttal nőtt. A szektor nettó követelés-állománya 135 milliárd forinttal volt alacsonyabb, mint egy hónappal korábban.

A monetáris pénzügyi intézmények által a nem pénzügyi vállalatoknak nyújtott hitelek állománya a hónap során 145,3 milliárd forinttal nőtt, a szektor betéteinek állománya pedig 2,2 milliárd forinttal növekedett. Az egyéb pénzügyi vállalatoknak nyújtott hitelek állománya szeptemberben 49,7 milliárd forinttal volt magasabb, mint egy hónappal korábban. A szektor betétállománya egy hónap alatt 34,8 százalékkal nőtt.

Az államháztartásnak nyújtott hitelállomány 21,4 milliárd forinttal, míg az államháztartás által a monetáris pénzügyi intézményeknél elhelyezett betétállomány 88 milliárd forinttal emelkedett.

A központi kormányzat által elhelyezett betétek állománya 12,4 milliárd forinttal, a helyi önkormányzatok betétállománya 75,6 milliárd forinttal nőtt. Szeptemberben a háztartásoknak nyújtott hitelállomány 97,6 milliárd forinttal bővült. A lakossági betétek állománya 35 milliárd forinttal növekedett. A háztartásoknak nyújtott hiteleken belül a lakáscélú hitelek részaránya az előző havi 61,6 százalékról 61,1 százalékra mérséklődött, az állomány 44,5 milliárd forinttal emelkedett.