Nem nyomja le az árakat a több OPEC-olaj

A szerdai kvótaemelés az OPEC szerint nem csökkenti majd az olajárakat. A szervezet egyes tagállamai vitatják a kvótaemelés hasznosságát. A piacon megjelenő olajtöbblettől az üzemanyag nem lesz olcsóbb, mert nincs elég finomító az olajfeldolgozáshoz.

AZ OPEC szerint a szerdai kvótaemelés egyelőre nem viszi lejjebb az olajárakat. Az amerikai könnyűolaj hordónkénti ára reggel 6 centtel 55,63 dollárra emelkedett a New York-i árutőzsdén, a heti áremelkedés összesen több mint 2 dollár volt.

Az olajárak továbbra sem fognak csökkenni, mert akadozik az olajfinomítás - nyilatkozta az algériai olajügyi miniszter. Olajkészletből van elég, de az olajfinomítók kapacitása nem megfelelő. Az árak azért magasak, mert a nyersolajból nem tudnak olajtermékeket készíteni. Elsősorban magas kéntartalmú olajból vannak fölös készletek, amelyek feldolgozásához fejlett olajfinomítási technológiára lenne szükség. Enélkül a feldolgozott olaj nem felel meg a nyugati környezetvédelmi előírásoknak.

Az OPEC a korábbi kvótát szerdán 500 ezer hordóval 28 millió hordóra emelte, de ez nem jelenti azt, hogy több olaj kerülne a piacra. A tíz, kvótával rendelkező tagország olajkitermelése eddig is 28 millió hordó volt, amihez még hozzájön Irak 1,8 millió hordóval - tudósít a Reuters hírügynökség. 

Az OPEC olajkínálata már így is meghaladja a keresletet. A szaúd-arábiai olajügyi miniszter szerint országa kész megemelni az kitermelést, de ehhez vevőt is kell találni. Ennek ellenére az OPEC felhatalmazta a szervezet vezetőjét, hogy újabb 500 ezer hordós kvótaemelést rendeljen el, amennyiben az árak továbbra sem csökkennek.

A venezuelai olajügyi miniszter szerint az olajkvóták 2 százalékos emelése akár a szándékokkal ellenkező hatást válthat ki, mert rávilágít az OPEC kapacitásbeli hiányosságaira. Félő, hogy a piacon elterjed: az olajellátás növelése  veszélyezteti a szervezet termelési kapacitásának rugalmasságát.