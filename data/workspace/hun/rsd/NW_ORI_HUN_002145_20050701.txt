Együtt épülhetnek a négyes metró szakaszai

Egyszerre épül meg a 4-es metró két szakasza, így 2010-re elkészülhet a Kelenföldi és a Keleti pályaudvar közötti vonal mellett a Keletitől a Bosnyák térig tartó szakasz is - erről döntött a Fővárosi Közgyűlés. A Keleti-Bosnyák tér szakasz három módszerrel épülhet meg: a felszínről épített alagutas megoldás hosszabb ideig tart, a mélyfúrásos módszer viszont drágább.

Hétfőn módosította a 4-es metróról szóló törvényt az országgyűlés, csütörtökön pedig jóváhagyta a Fővárosi Közgyűlés. E szerint 2010-re egyszerre épülhet meg a 4-es metró két szakasza. Az első szakasz a Kelenföldi és a Keleti pályaudvar között vezet majd, a második pedig a Keletitől a Bosnyák térig hosszabbíja meg a metróvonalat. A beruházás 264 és fél milliárdos költségeit közösen állja az állam és a főváros. A pénz háromnegyede hitel, amelyről júliusban írja alá a szerződést a pénzügyminiszter, a főpolgármester és az Európai Beruházási Bank.

A beruházást lebonyolító DBR Metró Projekt idén év végén köti meg a szerződést azzal a céggel, amelyik megnyeri a fúrásra kiírt pályázatot. Ha minden jól megy, a jövő év elején elkezdődhet az alagútfúrás. A Keleti és a Bosnyák tér közötti fúrás megvalósítására három megoldás lehetséges: felülről épített, egymás alatti, a másik változat szerint egymás melletti alagutak megvalósítása. A harmadik lehetőség a mélyvezetésű fúrópajzsos technológia.

A fúrópajzsos megoldás jár a legkevesebb forgalmi változtatással, kényelmetlenséggel az építkezés ideje alatt, és azonnal tovább lehet fúrni, ha megépült a Keletiig tartó alagút. Így a második szakasz az első után egy évvel elkészülhet - áll a főváros közleményében. Hátránya, hogy bár környezetbarát, jóval drágább, mint a másik két változat.

A főváros szeretné felújítani a rossz állapotú Thököly utat, és szerintük a fúrópajzsos módszer nem zavarná a felszíni útépítéseket. A Thököly út első ütemben a Keleti pályaudvar és Dózsa György út között épül át. A szükséges engedélyeztetési eljárás lezárása után már 2006 végén elindulhat az építkezés - áll a közleményben.