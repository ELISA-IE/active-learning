Öngyilkos lett a Samsung-örökös

26 éves korában felakasztotta magát a dél-koreai mamutvállalatot birtokló család egyik örököse. Li Jon Hjung haláláról először azt állította a Samsung, hogy autóbaleset volt. Nem véletlenül. A cég hírnevét az utóbbi időkben ugyanis számos botrány tépázta már meg.

Öngyilkos lett Dél-Korea egyik legnagyobb vállalatbirodalmának, a Samsung csoportnak az örököse. A 26 éves Li Jon Hjung New Yorkban vetett véget életének: felakasztotta magát egy villanydrótra a lakásában. Ezt hétfőn erősítette meg a vállalat, bár a koreai lapok már a múlt héten megírták, hogy Lee meghalt, igaz, akkor még kórházi és rendőrségi források - a Samsung által is megerősített - jelentéseire hivatkozva, autóbalesetet emlegettek halálokként - írja a Times.

Oknyomozó riporterek azonban kétségbe vonták a vállalat verzióját, és hétfőn a Samsung is elismerte, hogy a dúsgazdag örökös öngyilkos lett. A kezdeti őszintétlenséget a család iránti tisztelettel indokolták.

A brit lap szerint sokan értetlenül állnak a haláleset előtt, hiszen a hatalmas dél-koreai mamutvállalat örököse, maga is 105 millió fontnak (közel 40 milliárd forint) megfelelő vagyonnal rendelkezett. A fiatal nő kedvelte a művészetet és - apjához hasonlóan - a gyors sportkocsikat. New York bohém negyedében, East Villageben volt lakása, az épület portásai szerint az utóbbi időben előfordult, hogy egy hétig ki sem mozdult onnan. Barátai szerint a fiatal nő magányos és depressziós volt az amerikai nagyvárosba érkezése óta, ahova azután költözött, hogy otthon kútba esett házassági terve egy koreai ifjúval. Szülei ugyanis ellenezték a frigyet.

Botrányok

A vállalathoz, az utóbbi időben, Lee tragikus halála mellett további botrányok is kapcsolódtak. Olyan vádak érték a céget, hogy az 1997-es dél-koreai elnökválasztási kampány során politikusokat vesztegetett meg. Ráadásul hiába idézték ez ügyben két alkalommal is a cég vezetőjét, Jon Hjung apját, Li Kun-hit a parlament elé meghallgatásra, a nyilvánosság elől jelenleg teljesen elzárkózó - állítólag az USA-ban, rákkezelésen áteső - üzletember nem jelent meg. A vesztegetési botrány miatt visszahívták Dél-Korea washingtoni nagykövetét, aki érintett az ügyben és aki házassága révén kapcsolatban áll a Lee-családdal is.

Emellett nem tett jót a cégnek az sem, hogy gyanús körülmények közepette szerzett többségi tulajdont egy Disneyworld-höz hasonló vidámparkban - a Neverlandban - Jon Hjung bátjya, ami miatt a cég két vezetőjét felfüggesztett börtönre ítélték.