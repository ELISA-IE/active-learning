Injekciógyártó üzem Miskolc mellett

Felavatták a sanofi-aventis csoporthoz tartozó Chinoin Rt. előretöltött fecskendőket gyártó üzemét. A Miskolc melletti Csanyikvölgyben található gyáregység a világszerte népbetegségnek számító vénás trombózis megelőzésére alkalmas készítményt fogja gyártani, elsősorban export célokra.

Kiss Péter, a Miniszterelnöki Hivatalt vezető miniszter jelenlétében avatták fel a sanofi-aventis csoporthoz tartozó Chinoin Rt.-ben az előretöltött fecskendőt gyártó üzemet, valamint a hozzátartozó laboratóriumokatés magasraktárt. A létesítmény mintegy 100 új munkahelyet jelent, főként a környékbeli lakosok számára.

A Miskolc melletti Csanyikvölgyben 1987-ben még a Chinoin Rt. létesített ampullagyártó üzemet, amelyet az új tulajdonos, a sanofi-aventis folyamatosan fejlesztett. 2002-ben született döntés a teljes rekonstrukcióról és a bővítésről. A beruházás most befejeződött első szakasza 3,4 milliárd forint tett ki. A fejlesztés további fázisában újabb injekciógyártó és csomagoló sorok kerülnek telepítésre mintegy 10 milliárd forint értékben.

A töltött fecskendőgyártás a gyógyszeripar legbonyolultabb és legfejlettebb gyártási eljárása - mondta Gilles Lhernould, a sanofi-aventis ipari erőforrások igazgatója. A beruházás révén a Chinoin képessé válik a sanofi-aventis egyik legsikeresebb trombóziselleni készítményének előállítására és nemzetközi forgalmazására - tette hozzá Frédéric Ollier, a Chinoin Rt. vezérigazgatója.