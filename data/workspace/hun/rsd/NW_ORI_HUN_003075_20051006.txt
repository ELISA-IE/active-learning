A Fidesz vezet a gazdasági elitnél

A vállalatvezetői réteg a mostani gazdasági helyzetet felemásnak értékeli, több a kedvezőtlen tapasztalata, mint a kedvező. Emögött a kormányzati munka ambivalens értékelése és az európai uniós tagsággal kapcsolatos, korábbinál kedvezőtlenebb minősítés rejlik. A Fideszt jelenleg a vállalatvezetői réteg 33, a szocialistákat 23 százaléka támogatja.

A vállalatvezetői réteg a mostani gazdasági helyzetet felemásnak értékeli, több a kedvezőtlen tapasztalata, mint a kedvező. A saját pozícióját 46 százalékuk stagnálónak minősíti, 41 százalékuk lefelé tartó pályán érzi magát, míg 13 százalékuk úgy véli, mostanában felfelé vezet az útja - derül ki a Szonda Ipsos harmadik negyedéves felméréséből, melyet a Világgazdaság ismertet.

Élesebb és megosztottabb a véleményük az ország gazdasági folyamataival kapcsolatban. 48 százalékuk szerint az ország gazdasági lejtmenetben van, 30 százalék helyben állásról beszél, 22 százalék pedig sikereket lát. A jövővel kapcsolatos várakozásaik sokkal pozitívabbak, mint a közelmúlt vagy a jelen értékelése. Nagyjából negyedük reméli anyagi helyzetük jobbra fordulását, és ennyien feltételezik a visszaesést is, fele részük pedig változatlanságra számít.A gazdasági elit helyzetértékelése és várakozásai mögött a kormányzati munka ambivalens értékelése és európai uniós tagságunk rosszabb minősítése rejlik. A kormányfő tevékenységét 50 ponttal minősítették, a gazdasággal foglalkozó tárcák vezetőiét viszont közepesnél gyengébbnek értékelik. A gazdasági, munkaügyi, pénzügyi és mezőgazdasági tárcák első számú vezetői 35-40 pont közötti értékeket kaptak eddigi teljesítményükre.

Kettes az uniós felkészültségre

Az Európai Unióval kapcsolatos, a belépés előtti várakozásokat lehűtötte az ott töltött közel másfél esztendő. Hazánkat mérsékelten EU-kompatibilis országnak tartják: egy ötfokú skálán 2,1-es értékkel fejezik ki felkészültségünket. Ez a mutató érzékelhetően csökkent, 2004 elején még 2,5-et jelzett. Negatív irányba billent azóta az uniós csatlakozás mérlege is. A belépés előtti hónapokban a gazdasági elit reményteli állapotban volt, 55 százalékuk előnyökre, 35 százalékuk hátrányokra számított. Most a gazdasági elit tagjainak 46 százaléka látja az előnyöket túlsúlyosnak, és éppen ekkora hányada a hátrányokat a csatlakozás eddigi következményeként.

Beelőzött a Fidesz

Ez év első negyedévében a gazdasági elit pártpreferencia-listáján holtverseny volt az MSZP és a Fidesz között (33, illetve 32 százalék), ami április és június között jelentős ellenzéki fölénnyé változott. A fiatal demokratákat jelenleg a gazdasági elit 33, a szocialistákat 23 százaléka támogatja. A két párt kimagaslik a gazdasági elit által preferált pártok közül, rajtuk kívül még az SZDSZ-nek vannak - bár egyre fogyatkozó arányban - szimpatizánsai. A szabad demokratáknak az év első negyedében 7, később 5 százaléknyi támogatója volt, jelenleg pedig mindössze 3 százalék.