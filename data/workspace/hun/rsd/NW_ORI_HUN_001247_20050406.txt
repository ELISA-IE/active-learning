Az EU is tart a kínai textilimporttól

Az EU szükség esetén megvédi magát a gyorsan növekvő kínai textil- és ruházati importtal szemben: az Európai Bizottság szerdán Brüsszelben ezzel kapcsolatos intézkedési irányelveket fogalmazott meg. Ezek szerint, amennyiben egyes textilipari ágazatokban az import aránya egy bizony küszöbértéket meghalad, nem hivatalos megbeszéléseket kezdenek Kínával.

Márciusban több uniós ország, így Olaszország, Portugália, Spanyolország, Franciaország és Görögország szólította fel az uniós illetékeseket: tegyenek lépéseket a kínai textilimport korlátozására, mivel attól tartanak, hogy az olcsó kínai textiltermékek tönkreteszik a hazai textilipart. Eddig gátolta az uniós fellépést, hogy hiányoztak a megbízható adatok a kínai textilimport idei alakulására vonatkozóan, mivel az unió csak január elseje óta nem alkalmaz kvótakorlátozásokat a kínai behozatallal szemben - mondta Peter Mandelson uniós kereskedelmi biztos.

Az olcsó kínai fehérneműimport korlátozásának első lépéseként - az amerikai textilipar nyomására - a Bush-kormányzat hétfőn bejelentette, hogy vizsgálatot indít: szükséges-e importkorlátozás bevezetése.

Az uniós belépésre váró országok közül ugyanakkor Románia is aggódik, hogy a csatlakozást kísérő termelési költségemelkedés, valamint az olcsó kínai textiláruk versenye tönkreteszi a román textilipart. Mivel a román textilipar 85 százalékban továbbfeldolgozói szerződések alapján termel, az EU csatlakozástól a termelési költségek emelkedését várják, miközben a várható bérnövekedés is lefarag Románia eddigi komparatív előnyéből. A román textiliparban jelenleg 1,1 euró körüli az órabér, míg az EU-ban ez több mint a tízszerese. A lej árfolyamának alakulása is csak tavaly novemberig kedvezett a textilipari kivitelnek, amely jelenleg mintegy 80 százalékban már az uniós piacokra áramlik. Romániában mintegy 9 ezer textilipari cég működik.