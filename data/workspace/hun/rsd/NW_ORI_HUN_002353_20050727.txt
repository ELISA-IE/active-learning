Félmilliós bírság a cigányozó boltosnak

Félmillió forintra bírságolt meg az Egyenlő Bánásmód Hatóság egy kalocsai boltot működtető céget, mert az egyik alkalmazott nem szolgált ki egy ötfős roma társaságot. A boltos arra hivatkozott, hogy a helyiség "nem cigányok részére van fenntartva".

Az Egyenlő Bánásmód Hatóság félmillió forintos bírság megfizetésére kötelezte azt a kalocsai kft-t, amelynek alkalmazottja megtagadta egy ötfős roma család kiszolgálását a település éjjel-nappali boltjának bisztrójában februárban - tudatta közleményében a Másság Alapítvány. Az ügy előzménye, hogy február 8-án délelőtt egy kalocsai roma vállalkozó testvérével, sógorával - egyben üzlettársaival -, illetve két kiskorú gyerekével betért egy helyi üzletbe, melynek bisztró részében üdítőt akartak inni. A család az aznap reggel sikeresen megkötött üzletet szerette volna megünnepelni.

Kiszolgálásukat a bolt alkalmazottja azonban megtagadta, arra hivatkozva, hogy "a helyiség nem cigányok számára van fenntartva". Ezután megfenyegette a családot, ha nem távoznak, előveszi a lőfegyverét. A család előbb a helyi polgármesteri hivatal kereskedelmi osztályán tett panaszt telefonon, majd kihívták a rendőrséget is. Végül a Nemzeti és Etnikai Kisebbségi Jogvédő Iroda kezdeményezésére az Egyenlő Bánásmód Hatóság járt el az ügyben.

A hatóság megállapította, hogy az üzlethelyiség alkalmazottja megsértette az egyenlő bánásmód követelményét, amikor megtagadta a kiszolgálást a vendégek roma származása miatt. Az alkalmazott jogsértő magatartásáért az üzletet működtető kft. felel ötszázezer forint bírság megfizetésével. A határozata ellen fellebbezésnek nincs helye, de az elmarasztalt cég harminc napon belül bírósági felülvizsgálatot kezdeményezhet.