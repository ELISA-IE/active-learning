Milliókat kérnek számon a romák az OCÖ elnökén

A Cigány Szervezetek Országos Szövetsége azt állítja, hogy az Országos Cigány Önkormányzat (OCÖ) elnöke, Kolompár Orbán és két helyettese több 10 millió forintot adott oda magánszemélyeknek közgyűlési határozat nélkül. A szervezet etikai vizsgálatot kezdeményez.

"A Cigány Szervezetek Országos Szövetségének tudomására jutott belső információk alapján, hogy az MCF elnöke, Kolompár Orbán és két helyettese - Kövesi Vilmos és Balogh József -, OCÖ képviselők magánszemélyeknek illetve gazdasági szervezetek részére, elnökségi, közgyűlési határozatok nélkül több 10 millió forintot 'elszámolásra' vagy egyszerűen kölcsönként folyósítottak" - áll a Cigány Szervezetek Országos Szövetségének közleményében.

 

A szervezet állítása szerint ezeket a tételeket sem elnökségi, sem közgyűlési határozatban nem hagyták jóvá és a költségvetésben nem szerepeltek. Ilyen irányú tevékenyégre az OCÖ működési szabályzata nem ad felhatalmazást. "A fent említett személyek az OCÖ pénzét mintegy sajátjukként kezelték, ezáltal törvénysértő magatartást tanúsítottak" - állítják, hozzátéve: "a Cigány Szervezetek Országos Szövetsége elítéli a sorozatosan, tudatosan törvénytelenül, valamint etikátlanul cselekvő vezetők tetteit".

 

A szervezet kedd esti ülésén indítványozza egy 5 fős etikai vizsgáló bizottság létrehozását. "A vizsgáló bizottsággal szemben támasztott elvárás, hogy hozzon mindenki számára kötelező érvényű, érdemi döntést a fent említett törvénysértő cselekményekkel kapcsolatban. A döntést követően szervezetünk felkéri a közgyűlést, hogy hozzon határozatot az elnök és helyettesei ügyében. Amennyiben nem kerül sor a szóban forgó ügy érdemi kivizsgálására, abban az esetben az OCÖ-t felügyelő államtitkárhoz, valamint a legfőbb ügyészséghez  kívánunk fordulni, soron kívüli eljárást kérvényezve" - áll a közleményben.