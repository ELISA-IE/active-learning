Románia visszaveszi az itt született gyerekeket

Két román állampolgárságú, de itt született és itt élő gyereket is visszavitt a napokban Romániába az ottani gyámhatóság Kecskemétről. Az eset váratlanul érte a magyar hatóságokat. Románia az uniós követelmények miatt megszigorította az árvák nemzetközi örökbeadásáról szóló törvényét. Az amerikai hatóságok is hiába kérték Romániát arra, hogy legalább a már folyamatban lévő örökbeadásokat ne állítsa le - írja a Népszabadság.

A román gyámhatóság a napokban két olyan gyermeket is elvitt Kecskemétről, akik Magyarországon születtek és itt is éltek, de jogilag Romániába tartoznak. A helyzet egy romániai törvénymódosítás miatt alakult így - írja a Népszabadság. A lap szerint a Bács-Kiskun Megyei Közigazgatási Hivatalt derült égből villámcsapásként érte a román gyámhatóság döntése, akik megígérték, hogy az eddigi nevelőszülők tarthatják a kapcsolatot a gyerekekkel, és intézkednek a megfelelő körülményekről is.

Száznál is több román állampolgárságú gyerek él Magyarországon, akik a kilencvenes években itt születtek meg román anyától. Ők valószínűleg azt remélték, hogy Magyarországon jobb sors vár a gyermekeikre. Ezek a kiskorú gyerekek nevelőotthonokban vagy nevelőszülőknél élnek hazánkban - írja a lap.

Szilágyi Júlia, az általános ombudsman főtanácsosa szerint ezeket a gyerekeket törvénytelenül anyakönyvezték román állampolgárnak. Példaként említett a Népszabadságnak egy esetet, amikor a román állampolgárságú anya magyar barátnőjére bízta itt született gyermekét, ezután hazautazott. Az újszülöttet a barátnő bemondása alapján - hivatalos papír nélkül - román állampolgárságúnak anyakönyvezték. 

A probléma ilyenkor abban áll, hogy ha ismeretlen vagy külföldi állampolgárságúnak anyakönyvezik a gyerekeket, az adott országé a döntés joga a gyerek sorsáról. A román hatóságok lassúsága pedig sok esetben megnehezíti a magyarországi örökbeadást, így a magyar hatóságok gyakorlatilag csak az ideiglenes elhelyezésről intézkedhetnek. 

Románia a Népszabadság szerint a kecskemétihez hasonló eseteknél arra hivatkozik, hogy az uniós csatlakozási követelmények miatt telepíti haza bármi áron az itt élő román állampolgárságú gyerekeket. Az intézkedés jogszerű, de nem emberséges - vélik nemzetközi jogászok.

Tavaly az örökbefogadások rendszeréről szóló törvényt fogadott el a román parlament, ebben tiltják a kétévesnél fiatalabb gyerekek nemzetközi örökbeadását, a nagyobbaknál is csak akkor engedik ezt, amikor lehetetlen Romániában az örökbeadás. A nemzetközi és a hazai joggyakorlat szerint ugyanis elsősorban az a cél, hogy a gyerekek saját hazájukban, saját családjukkal nőjenek fel.

A román igazságügy-miniszter kijelentette: a külföldi örökbefogadóknak meg kell érteniük, hogy Románia elkötelezte magát amellett, hogy leállítja a nemzetközi örökbefogadásokat, és mindenképpen be is tartják az ígéretet. A jogszabály a külföldön született román állampolgárságú gyerekekre is vonatkozik  - írja a Népszabadság. A bukaresti amerikai nagykövet hiába kérte, hogy legalább a folyamatban lévő külföldi örökbeadásokat hagyják jóvá a román hatóságok.