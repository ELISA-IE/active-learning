Milliókat fenyegetnek a madárinfluenza mutánsai

Akár 150 millió áldozata is lehet egy következő madárinfluenza-járványnak - állítja az ENSZ szakértője. David Nabarro szerint a vírus mutánsai okozhatnak problémát, a pusztítás mértéke pedig csak attól függ, hogy hol üti fel a fejét legközelebb a betegség, amelyet már a világ szinte minden tájára széthurcoltak a fertőzött madarak - írja a BBC News. Az ENSZ Egészségügyi Világszervezete (WHO) pénteken elhatárolódott a szakértő kijelentéseitől.

Az ENSZ egyik szakértője szerint bármikor esély van rá, hogy a madárinfluenza széles körben felüsse a fejét. A nagy kiterjedésű járvány legalább 5 millió életet követel majd, de akár 150 millió ember halálát okozhatja attól függően, hogy hol jelenik meg újra és milyen gyors lesz terjedése. David Nabarro arra alapozza állításait, hogy Ázsiában a vírus számos mutációját fedezték fel, amelyek új járványt gerjeszthetnek.

"Olyan ez, mint a globális felmelegedés és az AIDS, csak épp tízszer olyan gyors terjedéssel, mint most" - érzékeltette a vírus által jelentett fenyegetést Nabarro a BBC Newsnak. Nabarro szerint abban sem lehetünk biztosak, hogy egy esetleges új járvány Ázsiában, a vírus eredeti feltűnési helyén jelenik meg újra. A mutációkat ugyanis már a világ minden pontjára elszállították magukkal az exportált állatok és a költöző madarak.

Az ENSZ Egészségügyi Világszervezete (WHO) pénteken elhatárolódott Nabarro kijelentéseitől. A WHO szerint 2-7,4 millió az áldozatok lehetséges száma. Az eddigi legpusztítóbb világméretű influenzajárvány az 1918-1919-es spanyolnátha volt, amely egyes adatok szerint 50 millió ember halálát okozta.

A madárinfluenza először 2003-ban okozott járványt, amelyet ázsiai baromfik és vadon élő madarak terjesztettek. Az első járványban 60 ember vesztette életét és rengeteg szárnyas is elhullott. A vírust, melyről eleinte azt gondolták, hogy csak madarak között terjed, 1997-ben Hong Kongban fedezték fel először embereknél.