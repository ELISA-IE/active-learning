Kelendőbb a piaci, mint az állami lakáshitel

Feltűnően csökkent az államilag támogatott lakáshitelek aránya a piaciakhoz képest. A Világgazdaság által közölt felmérés szerint februárban a nem támogatott hitelek kerültek többségbe az államiakkal szemben. A kutatók szerint a Fészekrakó program hatása egyelőre nem kimutatható.

Meghaladta az államilag támogatott lakáshitelek összegét a piaci alapú az év első két hónapjában - írja a Világgazdaság. 2005. január-februárban összesen 46 milliárd forintnyi piaci alapú hitelt vettek fel otthonteremtésre, ennek csaknem a fele volt a piaci alapú kölcsön. Februárban a nem támogatott hitelek összege már meghaladta az állami lakáshitelekét.

A DEM felmérése szerint a január-februárban jelentősen visszaesett a megkötött szerződések száma: 2500, a tavalyi évkezdet 6100-ához képest. Az új lakásokra felvett államilag támogatott hitelek összege 15 milliárd forint volt: annyi, mint 2002-ben. Ez a fele a 2003-as és harmada a 2004-es hitelösszegnek.

A használt lakások vásárlásához vagy átalakításához felvett hitelek aránya kezd teljesen eljelentéktelenedni. A felvett hitelösszeg kevesebb, mint nyolcmilliárd forinttal, nem éri el a leggyengébb, 2002-es szintet. Tavaly január-februárban még több tízezer szerződést kötöttek, azonban az idei év első két hónapjában mindössze 2600-an kaptak államilag támogatott hitelt.

A kutatók szerint a gyengülő forint fordíthatja ezt a tendenciát, ugyanakkor ismét növelné az államilag támogatott hitelek arányát, ha megemelnék a használt lakásokra felvehető hitel összeghatárát. Noha a Fészekrakó program hatásairól még korainak tartják beszélni, a DEM előrejelzése szerint idén körülbelül 300 ezer szerződést kötnek majd harminc év alatti, minimális önrésszel rendelkező lakáshitel-igénylőkkel.