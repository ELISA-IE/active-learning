Nemzeti vízumot kapnak a határon túliak

Gyorsabbá válik a honosítás, és a határon túli magyarok nemzeti vízumot kapnak - erről döntött hétfőn a parlament. A nemzeti felelősség programja emellett célul tűzte ki a határon túli magyarok alkotmányos státusának rendezését is - írja a Népszabadság.

Egy-másfél évvel rövidebb idő alatt honosíthatják majd a határon túli magyarokat, egyszerűbbé válik a tartózkodási engedély kiadása, valamint öt évig érvényes nemzeti vízumot kapnak. Erről döntött - ellenszavazat és tartózkodás nélkül - hétfőn a parlament. 

Az idegenrendészeti törvény módosításával öt évig érvényes, tetszőleges számú beutazásra és gyakorlatilag korlátlan időtartamú tartózkodásra feljogosító nemzeti vízumot vezetnek be. Ez az uniós szabályoknak is megfelel, mert kizárólag a nyelvi és a kulturális kötődés megőrzését szolgálja, de nem jogosít fel munkavállalásra vagy tanulmányi célú itt-tartózkodásra. 

Az ellenzék és a határon túli magyarok szervezetei is egyértelművé tették: bár a mostani lépéseket többé-kevésbé támogatják, nem mondanak le eredeti céljukról, vagyis a kettős állampolgárságról és az ezzel járó, Európára érvényes útlevélről - írja a Népszabadság.