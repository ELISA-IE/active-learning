A feketepiac a cigarettagyárak fő vetélytársa

A gyártók árpolitikájának változását az elemzők szerint valójában nem az árverseny motiválja, ugyanis a szereplők mindegyikének legkomolyabb versenytársa a feketepiac.

Olcsóbb lett a Marlboro, a versenytárs mégsem számít árháborúra a felső kategóriás cigarettamárkák esetében. A piac az idén az új árpolitikáról és a márkák újrapozícionálásáról szólt - olvasható a Napi Gazdaságban. 

A napokban valamivel kevesebb mint 10 százalékkal mérsékelte egyik prémium márkájának, a Marlborónak az árát a Philip Morris Magyarország Kft. A cég más magasan pozícionált termékeinek árához nem nyúlt hozzá. A döntésről és az árpolitikáról nem bocsátkozott részletekbe a vállalat. 

A konkurens cigarettagyártó nem számít árháborúra a felső kategóriás termékek esetében. Mint Bede Rita, a BAT British American Tobacco Magyarország Kft. kommunikációs igazgatója a Napi Gazdaságnak elmondta, 2005 jellemzően a fogyasztói árak újraformálásáról és a márkák újrapozícionálásáról szólt. 

A BAT a múlt év legvégén egy a felső kategória alsóbb szegmensében levő termékének mérsékelte jelentősen az árát, hogy a márka itthon is a középső kategóriába kerüljön, ahogyan az Európa-szerte megszokott. A cég sem akkor, sem most nem árháborúval indokolta lépését, amely mindenesetre erős árspirált indított a kategóriában. Néhány héttel az első árcsökkentést követően a cég egy középkategóriás terméknek is mérsékelte az árát, amihez a konkurencia kicsivel később igazodott is. 

A gyártók árpolitikájának változását az elemzők szerint valóban nem az árverseny motiválja, ugyanis a szereplők mindegyikének legkomolyabb versenytársa a feketepiac. 

Az ezredfordulótól 2004-ig hatmilliárd szállal csökkent a legális cigarettapiac és idén várhatóan már csak 13,5 milliárd szál talál ellenőrzött (adózott) keretek között fogyasztójára, kétmilliárddal kevesebb, mint az előző évben. A piac zsugorodása örvendetes lenne, ha az minden kétséget kizáróan a fogyasztás mérséklődésének a következménye lenne. 

Ám az adatok szerint a feketepiac a legális 30 százalékát is kiteheti (érzékeltetésképpen: a legnagyobb magyarországi gyártó, a BAT piaci részesedése 45 százalék körüli), ami a legrosszabb esetben 35-40 milliárddal kevesebb adóbevételt jelent, a gyártók számára pedig milliárdos nyereségkiesést. A legkomolyabb versenytárs a gyártók számára tehát a feketepiac, ahonnan igyekeznek minél hatékonyabban visszaszerezni a fogyasztókat, akár a kedvelt márkák árának csökkentésével is.