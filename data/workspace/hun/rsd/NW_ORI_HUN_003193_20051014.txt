A rendőrök harmada legalizálná a füvet

Az Országos Kriminológiai Intézet felmérése szerint majdnem minden tizedik rendőr kipróbált már valamilyen kábítószert, és csaknem egyharmaduk dekriminalizálná a könnyűdrog-fogyasztást. Az SZDSZ ebből arra következtet, hogy a rendőrök szerint sem bűnözők a drogfogyasztók. Gusztos Péter, az SZDSZ képviselője nyílt levélben kérte az igazságügy-minisztert a dekriminalizálás megfontolására.

Gusztos Péter, az SZDSZ képviselője csütörtökön nyílt levelet juttatott el az igazságügy-miniszternek, Petrétei Józsefnek, amelyben arra kérte: a szabadságvesztés-büntetés alkalmazásának visszaszorítását kezdje azokkal a fiatalokkal, akik "hibát talán, de bűnt nem követtek el egyetlen füves cigaretta elszívásával".

A levél előzménye, hogy Petrétei az elmúlt hónapokban több börtönt is meglátogatott, majd kifejtette, hogy kevesebbszer kellene szabadságvesztés-büntetést kiróni. "Támogassa Ön is a liberális megoldást, melynek értelmében a fogyasztást a törvény nem büntetné - ehelyett a megelőzésre, valamint a terjesztés visszaszorítására koncentrálna" - javasolta Gusztos a miniszternek.

Az SZDSZ-es politikus levelében kitért az Országos Kriminológiai Intézet kérdőíves felmérésére, melyet Ritter Ildikó végzett Rendőrök és szenvedélyszerek címmel. A magyar rendőrök droghasználati szokásait firtató vizsgálatból kiderült, hogy csaknem minden tizedik  rendőr kipróbált már valamilyen kábítószert. A 620 megkérdezett 28 százaléka, főleg a fiatal férfiak szerint dekriminalizálni kellene a könnyűdrogok fogyasztását. A felmérés szerint a rendőrök szkeptikusak a büntetőjog hatékonyságával kapcsolatban is, több mint felük gondolja úgy, hogy a kábítószerezés nem szorítható vissza ilyen eszközökkel. A kérdésekre válaszolók 11 százaléka semmit sem tenne, ha füvező fiatalokkal találkozna az utcán, 7 százalékuk pedig csak eldobatná velük a csikket. 

"Nem tudtunk az előzményekről, nem tudtuk, hogy készül ez a vizsgálat, mindenről csak a médiából értesültünk" - közölte az [origo]-val Garamvölgyi László, az Országos Rendőr-főkapitányság szóvivője. Az országos rendőrfőkapitány, Bene László csütörtökön levélben megkérte az Országos Kriminológiai Intézetet, hogy juttassák el neki a felmérés teljes anyagát. Garamvölgyi elmondta, hogy tanulmányozni fogják a felmérést, mivel fontosnak tartják a részletek megismerését, és ha ezek után szükségesnek látják, a főkapitány intézkedéseket fog tenni. Ritter Ildikó a felmérést 2004-ben végezte, és azóta semmilyen visszajelzést nem kapott annak eredményeire vonatkozólag - tudta meg az [origo].

A felmérésből az SZDSZ arra következtett, hogy a törvény végrehajtói szerint sem megfelelő a jelenlegi szabályzás, azaz a rendőrök szerint sem bűnözők a drogfogyasztók. 

"A kutatás alátámasztja, amit mi eddig is mondtunk, hiszen a rendőrök körében ugyanolyan a drogfogyasztási arány, mint a lakosságnál általában" - véli Juhász Péter, a dekriminalizálásért küzdő Kendermag Egyesület szóvivője. Juhász szerint nincs értelme a rendőröket olyan helyzetbe hozni, hogy a törvénnyel ellentétesen kelljen cselekedniük, mivel súlyos következményekkel járna, ha ez általános gyakorlat lenne.

"A könnyűdrog-használat dekriminalizálása nem egyszerűen a liberális megoldás, hanem a reális, életszerű megoldás. Bízom abban, hogy foganatja lesz levelemnek" - mondta az [origo]-nak Gusztos Péter. A SZDSZ-es politikus néhány képviselőtársával már nyújtott be indítványt a parlamentnek ebben az ügyben, de az nem került napirendre, mert még a szocialisták sem támogatták. Gusztos szerint az SZDSZ ennél nem tud erőteljesebb lépést tenni. "Ha a kormány nem szánja rá magát a változtatásra, akkor az SZDSZ frakció önmagában nem tud módosítani a helyzeten" - jelentette ki a politikus.

Kurucz Zsuzsa, az Igazságügyi Minisztérium kommunikációs vezetője az [origo]-val csak annyit közölt, hogy mivel Petrétei József igazságügy-miniszter csütörtökön kapta meg Gusztos Péter levelét, a válasz leghamarabb hétfőn esedékes.