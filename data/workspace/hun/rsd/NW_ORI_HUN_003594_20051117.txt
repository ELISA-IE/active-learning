Ütésváltásba keveredett Szaddám a bíróságon

Ütésváltás alakult ki két bírósági alkalmazott és Szaddám Huszein között az egyik meghallgatáson az iraki állami tévé szerint. A bírósági forrásokra hivatkozó Irakíja televízió azt nem közölte, hogy mikor történt az eset. A volt diktátorra két feldühödött férfi támadt, amikor becsmérlően szólt két szentként tisztelt síita imámról. Szaddám fejsérülést szenvedett.

Nekiesett Szaddám Huszeinnek két bírósági alkalmazott Irakban, amikor a volt diktátor lekicsinylően nyilatkozott síita szentekről. Az eseményről az iraki állami televízió számolt be bírósági forrásokra hivatkozva. A Szaddám perének vizsgálóbíróihoz közel álló forrásokra hivatkozó Irakíja televízió szerint az esemény a tárgyalóteremben történt, de azt nem közölte, hogy mikor. 

Szaddám védői még júliusban jelezték, hogy védencüket megtámadták az egyik bírósági kihallgatáson, és a bíró semmit sem tett, hogy véget vessen az ütésváltásnak. A vezető vizsgálóbíró azonban akkor tagadta, hogy ilyen történt volna.

Az iraki televízió szerda este számolt be a verésről, amit Szaddám azután kapott, hogy az 1991-es dél-iraki síita felkelés letörésével kapcsolatban kérdezték. A rezsim hadereje ekkor megrongálta két szentként tisztelt síita imám  - Huszein és Abbász - kerbalai szentélyét, és több tízezer embert gyilkoltak meg. A volt diktátor elismerte, hogy helikopterekről lőtték a fegyvertelen városlakókat.

Amikor azonban a bíróság arról kérdezte, hogy a katonák megtámadták-e a két szentélyt, Szaddám először úgy tett, mintha nem tudta volna, kikről is van szó, majd visszakérdezett: "Kikre gondol? Azokra a gazfickókra?" Megjegyzése annyira felháborított két bírósági alkalmazottat - akik a feljegyzéseket készítették a kihallgatásról -, hogy nekiestek Szaddámnak. A diktátor azonban nem hagyta magát, és visszaütött, de megsérült a fején - írja a Guardian.