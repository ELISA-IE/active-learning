A többség piszkosnak tartja az országot

Horvátországnál és Szlovákiánál is koszosabb, rendezetlenebb Magyarország - így vélekedik a többség. A Népszabadságban közölt felmérés szerint legkevésbé a 18-29 éves fiatalok látják tisztának az országot. Ugyanakkor a megkérdezettek közel fele semmit nem tette, ha valaki a szeme láttára szemetelne.

A többség az ország tisztaságát rosszabbnak tartja, mint a környező országokét. Ausztria magasan vezet, Horvátország, Szlovénia és Szlovákia is előttünk jár. Csak Szerbia, Románia és Ukrajna rendezetlenebb a közvélekedés szerint országunknál - derül ki a MASMI Hungary Piackutató Intézet reprezentatív kutatásból, melyet a Népszabadság felkérésére végzett. A kutatásban 1036 embert kérdeztek meg. Legkevésbé a 18-29 éves fiatalok látják tisztának, rendezettnek Magyarországot, míg az idősebbek az átlagosnál elégedettebbnek tűnnek. Budapesten az emberek az átlagnál jóval piszkosabbnak látják az országot. 

A kutatók arra is kíváncsiak voltak, hogy vajon mitől szemetes az ország. A válaszadók 55 százaléka szerint a legfőbb ok az emberek szemetelő hajlama. Ezek után az állami és önkormányzati ráfordítások nem elégséges szintjét jelölték meg. A kérdőív kitért arra is, hogy mit tennének abban az esetben, ha valaki a szemük láttára szemetelne közterületen. A legtöbben (28 százalék) nem tennének semmit. Ha hozzájuk számítjuk azokat, akik csupán megjegyzést tennének (23 százalék), akkor elmondható, hogy az esetek több mint felében az utcán maradna a szemét. 