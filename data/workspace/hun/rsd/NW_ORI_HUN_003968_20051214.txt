A Várnegyedben indítja Kókát az SZDSZ

A fővárosi Várnegyedben indul a képviselőségért 2006-ban Kóka János gazdasági miniszter az SZDSZ jelöltjeként. Kóka ellenfele a fideszes Nagy Gábor Tamás lesz, aki négy évvel ezelőtt már nyerni tudott a körzetben.

A szabad demokraták egyéni képviselő-jelöltjeként indul Kóka János a jövő évi országgyűlési választásokon - jelentette be a kisebbik kormánypárt elnöke mai sajtótájékoztatóján. Kuncze Gábor elmondta: a gazdasági miniszter Budapest I. és II. kerületének választókörzetében lesz jelölt.

Eredetileg ebben a körzetben Mécs Imre indult volna, a képviselő azonban néhány hete bejelentette, hogy a szocialista párt országos listáján szerepel majd. Az'56-os halálraítélt viszonya azért romlott meg a pártjával, mert az SZDSZ hivatalos álláspontjával szemben, Szili Katalin házelnökre szavazott az államfőválasztáson. A Fidesz jelöltje ebben a körzetben a legutóbbi győztes, Nagy Gábor Tamás polgármester.

Az [origo] információi szerint szó van arról, hogy Kóka János az MSZP és az SZDSZ közös jelöltje legyen a körzetben. Kuncze Gábor örvendetes eseménynek nevezte a miniszter jelölését. Mint mondta, Kóka Jánost olyannak ismerik, aki nemcsak kiáll a liberális gazdaságpolitika és a liberális politika mellett, hanem a gyakorlatban is megvalósítja. Kuncze kitért arra is, hogy a fővárosban már megvannak az egyéni jelöltek és országosan is már csak három helyen, Pápán, Lakitelken és Kuszentmiklóson nem zárult le még a jelöltállítás.