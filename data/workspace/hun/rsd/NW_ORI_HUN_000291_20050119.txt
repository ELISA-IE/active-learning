Mádl megkegyelmezett Simek Kittinek

Felfüggesztette Simek Kitti börtönbüntetésének végrehajtását a köztársasági elnök az igazságügyi miniszter javaslata alapján. Így nem kell börtönbe vonulnia a nevelőapja meggyilkolásáért 2 év 2 hónap börtönre ítélt lánynak. A lány ügyvédje még tavaly ősszel fordult kegyelmi kérvénnyel Mádl Ferenchez.

Mádl Ferenc köztársasági elnök kegyelemből felfüggesztette Simek Kitti büntetésének végrehajtását. Az államfő azzal indokolta a döntést, hogy a lány ügyében a jogerős bírósági ítélet meghozatalát követően "nyomatékos súlyú, új körülmények álltak elő, és a bíróság által már ismert és értékelt személyi és családi körülményekben is változások következtek be".  Simek Kittinek ugyanis tavaly májusban gyereke született.

Mádl döntésében szerepet játszott az is, hogy az igazságügyi miniszter is azt javasolta, hogy Simek Kitti börtönbüntetésének végrehajtását kegyelemből határozott tartamú próbaidőre függesszék fel - tudatta Mádl Ferenc döntését a Köztársasági Elnöki Hivatal.

Simek Kitti 2002. augusztus 30-án éjjel - az őt és édesanyját ért sorozatos bántalmazások miatt - megölte nevelőapját. Az engedély nélkül tartott pisztollyal közvetlen közelről fejbe lőtte az alvó férfit, aki azonnal életét vesztette.

A Pécsi Ítélőtábla tavaly januárban jogerősen is elítélte a tótújfalui fiatal lányt: az elsőfokú ítéletet súlyosbítva, felfüggesztett börtön helyett 2 év 2 hónap letöltendő szabadságvesztésre ítélte.

A másodfokon eljáró bíróság indoklásában rámutatott: egyetlen embernek sem vele született joga, hogy más ember életét elvegye. A testület súlyosbító körülményként értékelte, hogy a lány tettét megfontolva követte el, kivégzésszerűen végzett nevelőapjával, majd bulizni ment, ahol a tanúk szerint cselekedete semmiféle külső jegyben, megbánásban nem nyilvánult meg.