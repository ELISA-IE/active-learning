Kevesebbet bűnöznek az önkéntesek, mint a sorkatonák

Harmadával csökkent a bűncselekmények száma, mióta önkéntes haderő működik Magyarországon a sorállományú helyett. A javulást a vezérkar egyértelműen az önkéntesek nagyobb fegyelmezettségében látja.

Idén eddig 351 bűncselekményt és 91 fegyelemsértést követtek el az önkéntes haderő egyenruhásai, vagyis idén harmadával csökkent a bűncselekmények és negyedével a fegyelemsértések száma a seregben 2004-hez képest. Így 2005-ben minden száz katonára két vétség jut a múlt évi három helyett. A honvédség adatai szerint az elkövetők között hasonló arányban vannak hivatásos tisztek és szerződéses tiszthelyettesek.

A laktanyákon belül a lopás, míg azon kívül a kábítószerrel kapcsolatos visszaélések, a garázdaság és az ittas vezetés fordul elő a leggyakrabban - közölte Fintha Zoltán ezredes. A kihágások mintegy felét a szolgálati helyükön kívül követik el az egyenruhások. Fintha az [origo] kérdésére elárulta azt is, hogy idén ezredes volt a legmagasabb rendfokozatú tiszt, aki bűncselekményt követett el

A javulást a vezérkar egyértelműen az önkéntesek nagyobb fegyelmezettségében látja, ennek ellenére a honvédség a katonák ellenőrzésére a jövőben még nagyobb hangsúlyt helyez, bár a vezető beosztásban lévők most is naponta ellenőrzik beosztottjaikat. Egy keddi honvédségi sajtótájékoztatón az is kiderült, hogy a külföldön szolgálatot teljesítők a hazatérésük után fegyelmezettebbek, mint itthon szolgáló társaik.