Számlázási problémák áfacsökkentés után

Az üzemanyagok után már október elsejétől a 20 százalékos áfát fizetünk, míg egyéb termékekre, szolgáltatásokra csak 2006. január elsejétől lehet alacsonyabb áfát számolni. A számlázási problémákkal foglalkozik az Adó szaklap  novemberi száma.

A 20 százalékos adómértéket - az általános adókulcs alá tartozó termék- és szolgáltatáskör tekintetében - fő szabály szerint azokban az esetekben kell alkalmazni, amikor az értékesítés, szolgáltatásnyújtás teljesítési időpontja a 2005. december 31-ét követi. 

 

Külön rendelkezés tartalmazza a folyamatosan teljesített termékértékesítés, szolgáltatásnyújtás esetén alkalmazandó szabályokat. Itt ugyanis a fizetés esedékességének a napja minősül a teljesítés időpontjának, a számlázott időszak viszont felölelhet 2006. január elseje előtti és utáni időszakot is. Amennyiben a folyamatos szolgáltatásnyújtásnál a teljesítés mérése számlaleolvasás alapján történik (és a két számlaleolvasás között nincs díjfizetés), úgy az új, 20 százalékos adómértéket az első olyan leolvasási időszakra kell alkalmazni, amely teljes egészében 2005. december 31-ét követi. Ha pl. január 10-én lesz villanyóra leolvasás, de a számlázott időszak egy része decemberi fogyasztást takar, akkor a teljes időszakra 25 százalékos áfát kell felszámítani. Az alacsonyabb adókulcsot csak az ezt követő időszakokban lehet majd alkalmazni.

 

Más szabályok vonatkoznak arra az esetre, ha a folyamatos szolgáltatásnyújtás mérése nem számlaleolvasás útján történik. Az új adómértéket ilyenkor az elszámolási időszak január elsejétől kezdődő részére időarányosan kell alkalmazni. Példaként említhető a távközlési szolgáltatás. Ha az elszámolási időszak teljes egészében 2005-re esik (pl. december), de a fizetés esedékessége (és így a teljesítési időpont is) januárra esik, úgy a teljes időszakra a 25 százalékos adókulcsot kell alkalmazni. Ellenben, ha az elszámolási időszak december 18-tól január 15-ig tart, a számla teljesítési időpontja és a fizetés esedékessége pedig január 20-a, úgy a számlán szereplő 2005-ös tételekre 25 százalék, a 2006-ra vonatkozó tételekre pedig 20 százalék áfát kell felszámítani. A telefon előfizetési díjat azonban mindig az előző hónapban számlázzák le, így a decemberben kiszámlázott, de januárra vonatkozó összeg kiszámlázása már az új adómérték alkalmazásával kell hogy megtörténjen.

 

Az Áfa törvény 16. § (11) bekezdése alá tartozó, egyéb rendszeresen ismétlődő tevékenységek esetén ha az elszámolási időszak kezdő napja megelőzi a január elsejét, úgy a teljes időszakra még a 25 százalékos adókulcs alkalmazandó. Így például egy őrző-védő szolgáltatás esetén, ha a felek a tárgyhónapot követő 5-ét jelölik meg az elszámolás napjának, úgy a decemberi időszakról szóló elszámolás teljesítési időpontja ugyan 2006. január 5-e lesz, ezt az időszakot azonban még 25 százalék áfával kell kiszámlázniuk. 

 

A bolti pénztárgépeket legkésőbb 2006. március 31-éig kell az arra illetékes szervízzel átállíttatni. A pénztárgép nyugtaadás mellett addig is működhet, hiszen bruttó módon tárolja az értékesítési adatokat, és a nyugtán az adókulcs nem jelenik meg. A zárási bizonylaton ugyan az általános adókulcsú rekesznél a 25 százalék jelenik meg az átállásig, de a felülről számított adómértéket január elsejét követően már az új előírás szerint 16,67 százalékos felülszorzással kell majd megállapítani. Amennyiben a pénztárgép számlaadásra is képes, ezt a programelemét az átállításig használni nem lehet, a vevő kérésére ilyenkor kézzel kitöltött egyszerűsített számlát kell adni.

 

Csákiné Fodor Anna