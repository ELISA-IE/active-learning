Havril András lesz az új vezérkari főnök

Az eddigi helyettes vezérkari főnök lesz az első számú katonai vezető - jelentette be a miniszterelnök kedden. Havril András február elsején veszi át elődjétől a posztot.

Havril András lesz a Honvéd Vezérkar vezérkari főnöke február elsejétől - jelentette be Gyurcsány Ferenc kormányfő és Juhász Ferenc honvédelmi miniszter kedden. Havril András altábornagy eddig a vezérkari főnök helyettese volt. Kinevezése előtt január 27-én hallgatja meg a honvédelmi bizottság. A honvédelmi miniszter kezdeményezte Havril előléptetését is. Havril megüresedő posztjára Braun László vezérőrnagy lép, aki eddig a vezérkar hadműveleti és kiképzési csoportfőnökségének vezetője volt. Juhász ismertette: Braun a jövőben elsősorban a műveleti feladatokért lesz felelős.

Az új vezérkarfőnök-helyettes Mikita János mérnök vezérőrnagy lesz, az eddigi törzsigazgató. Utódja Tömböl László dandártábornok, korábbi integrációs főnök.

Gyurcsány Ferenc közölte: a magyar honvédség legfontosabb feladata, hogy a NATO szövetséges tagjaként biztosítsa a nemzetközi hadműveletekben a magyar részvételt. Emlékeztetett arra, hogy egyszerre ezer magyar katona vehet részt külföldi hadműveletben. Kiemelte a kormányfő az önkéntes haderő fejlesztését is, valamint hogy fontos feladat a vezérkar és a minisztérium integrált irányításának nagy ütemben való folytatása. A miniszterelnök szerint ez biztosítja a hatékony működést.

Juhász elsősorban a haderőreform folytatásáról beszélt. Közölte: 30 ezer fő alá csökkentik a hadsereg létszámát úgy, hogy a szárazföldi erők és a légierő létszáma nem változik, csak a vezetőséget strukturálják át. "Folytatjuk a fejlesztéseket, legfeljebb az ütemezésben lehet változás" - tette hozzá a miniszter. Kérdésre válaszolva elmondta azt is, hogy több mint 60 ember van, aki alkalmas lett volna vezérkari főnöknek. "Elég számú nevet terjesztettem ahhoz elő, hogy a miniszterelnök kiválaszthassa a legalkalmasabbat" - közölte.

A jelenlegi vezérkari főnök, Szenes Zoltán január első hetében jelentette be, hogy távozik posztjáról. Lemondását a hadsereg vezetése kapcsán kialakult nézeteltéréssel indokolta. Juhász Ferenc szerint a honvédelmi törvényben meghatározott feladat-, hatás- és jogkörök gyakorlásában volt nézeteltérés. Mint mondta: "az volt a kérdés, hogy a minisztériumban ki lesz a második, illetve a harmadik számú vezető. A törvény a közigazgatási államtitkárt teszi második számú vezetőnek, ugyanakkor a vezérkari főnök úr a katonai, szakmai okokra hivatkozva több jogkört szeretett volna." Szenes január 31-i hatállyal távozik posztjáról.

Az új vezérkari főnök rövid pályarajza

Havril András 1951-ben született Zalkodon. Elvégezte a Kossuth Lajos Katonai Főiskola gépesített lövész-parancsnoki szakát, emellett pedagógia szakos diplomát is szerzett. 1994-ben abszolválta a Zrínyi Miklós Katonai Akadémia vezérkari tanfolyamát. Ezt követően kinevezték a ceglédi 3. Katonai Kerület törzsfőnökévé, és előléptették dandártábornokká. 1995-ben a 3. Katonai Kerület parancsnok-helyettese. A katonai kerületek átalakítása után 1996. szeptember 1-jével kinevezték a 3. Gépesített Hadosztály parancsnokává, majd 1997. március 17-én előléptették vezérőrnaggyá. 1997-98-ban angol nyelvi tanulmányokat folytatott Budapesten és Yorkban, Angliában. Tanulmányai befejeztével szakmai tananyaggal bővített középfokú nyelvvizsgát tett. 2000. október 1-jével kinevezték a Magyar Honvédség szárazföldi vezérkari főnökévé, 2001-ben pedig vezérkarifőnök-helyettes lett.