Gyengült a forint, az EKB döntésre vár a piac

Gyengült a forint szerdán a bankközi devizapiacon, az eurót délután fél négy tájban 252,62/70 forinton jegyezték, mintegy egy forinttal erősebben a kedd délutáni 251,65/75 forintos árfolyamnál. 

A forint 34 bázisponttal 10,52 százalékra gyengült a plusz-mínusz 15 százalékos ingadozási sáv erős oldalán.

Az euró kereskedése reggel 253 fölötti árfolyamon indult, legmagasabb jegyzése 253,75 forint volt. A nap nagy részében azonban 252,50-253,00 forint között kereskedtek az uniós devizával.     A befektetők figyelmének középpontjában az Európai Központi Bank csütörtöki kamatdöntő ülése áll, a várakozások szerint 25 bázisponttal emelik fel a 2003 júniusa óta 2 százalékos euró övezeti alapkamatot. A forint gyengülése egyes piaci vélemények szerint a kamatdöntés előtti pozíció zárásokkal magyarázható, és  csütörtökön emiatt már nem számolnak jelentős árfolyammozgással. 

A dollár szintén erősödött, a forinttal szembeni árfolyama nap közben elérte a 215 forintot. Délután fél négykor 214,65/80 forinton jegyezték, szemben az előző nap délutáni 213,50/70 forinttal. 

A bankközi forintpiacon az overnight kamatszint továbbra is 5,0-5,10 százalékon áll, és a hosszabb kamatokban sem volt érdemi változás.