Szórták a pénzt az amerikaiak Irakban

Számlálatlanul szórta a pénzt az amerikai igazgatás Irakban. Egy szenátusi meghallgatáson kiderült: az amerikaiak ideiglenes polgári hatósága folyamatosan rossz pénzügyi döntéseket hozott, a bankrendszer hiányában használt több milliárd dollárnyi készpénz pedig teljesen követhetetlenné tette a kiadásokat.

Számolatlanul szórta a szerződéses cégeknek a pénzt az iraki Ideiglenes Polgári Hatóság (CPA). Franklin Willis, a CPA egyik volt vezető tisztviselője kedden egyenesen "vadnyugati" állapotokat emlegetett egy szenátusi meghallgatáson. Franklin szerint a kifizetések teljesen átláthatatlanok voltak az ideiglenes hatóság tevékenysége során. Ugyanakkor az iraki újjáépítésre szánt tizennyolcmilliárd dollár jelentős részéhez még hozzá sem nyúltak.

A szenátusi bizottságot demokrata képviselők hívták életre, arra hivatkozva, hogy a republikánus többségű kongresszus nem hajlandó kivizsgálni az iraki pénzügyi visszaéléseket. Franklin Willis a bizottságnak elmondta, hogy a CPA-t az általános pazarlás jellemezte. Olyan képeket mutatott be a bizottságnak, amelyen ő és beosztottjai láthatók, amint százdollároskötegeket tartalmazó szatyrokat tartanak. Willis állítása szerint egy szerződéses biztonsági céget fizettek ki a képen látható kétmillió dollárral.

Willis szerint a képzetlen és döntésképtelen tisztviselők okolhatók leginkább a pazarlással. A meghallgatáson elhangzottak alapján a szövetséges hatóság emberei egyszerűen nem voltak felkészülve arra, hogy Irakban a háború után nincs bankrendszer, és mindent készpénzben kell intézni. Mivel a források kimeríthetetlennek tűntek, a tisztviselők számolatlanul szórták a pénzt - ez vezetett a Willis által "vadnyugati káoszként" jellemzett állapothoz.

Az amerikai polgári hatóságok iraki tevékenysége már korábban is számos kritika tárgya volt: egy korábbi maghallgatáson elhangzottak szerint húszmilliárd dollár iraki állami vagyon szinte egy az egyben a korrupció martaléka lett. A BBC News beszámolója szerint ezt a veszteséget is az amerikaiak polgári hatósága okozta azzal, hogy nem vonta szoros felügyelet alá az összeget.