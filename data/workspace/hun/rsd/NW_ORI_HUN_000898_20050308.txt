Géczi mentelmi joggal védené a kormányfőt

A mentelmi bizottság elnöke, Géczi József Alajos felvetette, hogy a nem képviselő kormánytagok is kapjanak mentelmi jogot. Az Igazságügyi Minisztérium viszont nem támogatja a mentelmi jog kiterjesztését, mert már így is több bírálat érte Magyarországot, amiért túl széles a mentelmi joggal rendelkezők köre.

Géczi József Alajos, a mentelmi bizottság elnöke nem tagadta: annak kapcsán javasolta a mentelmi jog kiterjesztését a nem képviselő kormánytagokra is, hogy beperelték Draskovics Tibor pénzügyminisztert. Az [origo]-nak ugyanakkor elmondta: nem is a minisztereket, mint inkább a nem képviselő miniszterelnököt félti, hiszen "így bármikor elvihetik előzetesbe".

 

A kérdés már 1997-ben is felvetődött, de végül lekerült napirendről. A mentelmi bizottság elnöke szerint több országban van mentelmi joga valamennyi kormánytagnak, függetlenül attól, van-e mandátuma, így nem lenne egyedülálló eset, ha módosítanák a magyar jogszabályt.

 

Az Igazságügyi Minisztérium (IM) ugyanakkor nem támogatja az elképzelést. Kovács Ferenc, a tárca munkatársa a mentelmi bizottság keddi ülésén elmondta: több nemzetközi szervezet is kifogásolta már, hogy Magyarországon túl széles a mentelmi joggal rendelkezők köre. Az IM képviselője szerint ezért a mentelmi jog kiterjesztése a nem képviselő kormánytagokra "elfigadhatatlan" lenne. Közölte azt is, hogy a mentelmi jog a képviselő kormánytagokat is csak képviselőségük miatt illeti meg, tehát Magyarországon az a szabály, hogy a kormánytag ebbéli pozíciójából adódóan nem rendelkezik mentelmi joggal.

 

Géczi József Alajos közölte: nem ért egyet az indoklással, és reméli, a következő ciklusban rendeződhet ez a kérdés.