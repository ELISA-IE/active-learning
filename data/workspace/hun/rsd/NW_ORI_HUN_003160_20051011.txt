Szőke bombázók miatt buktak az idősebb stewardesek

Nyolc nő azért perelt be egy ausztrál légitársaságot, mert szerintük a légi utaskísérőknek rendezett meghallgatáson a fiatal, szőke bombázókat részesítették előnyben, az idősebb jelentkezőket pedig kirúgták. A bíróság helyt adott a keresetnek, kártérítésre kötelezte a Virgin Bluet - írja az Independent.

Nyolc 36 és 56 év közötti nő perelt be egy ausztrál fapados légitársaságot, mert állításuk szerint a Virgin Blue diszkriminálta az idősebb nőket a légi utaskísérőknek rendezett meghallgatáson és csak fiatal, szőke lányokat vettek fel - írja az Independent. A pereskedő nők - akik már a meghallgatás első körében elbuktak - azt állították, hogy olyan volt a meghallgatás, mint a marhavásár, a jelentkezőknek például be kellett mutatniuk tánc- és énektudásukat is.

"Ha nem voltál fiatal, szőke bombázó a hónaljadig érő lábakkal, akkor esélyed sem volt" - állította az antidiszkriminációs bíróság előtt az egyik elbukott jelentkező. A társaság tagadta a vádakat és azt állították, hogy ők a jelentkezők rátermettsége alapján választottak. A bíróság döntése alapján a Virgin Bluenak kártérítést kell fizetnie.