A Fortis Bank megnyitotta első fiókját

Hétfőn megkezdte magyarországi működését Belgium legnagyobb pénzintézete, a Fortis Bank. Európa húsz legnagyobb pénzügyi szolgáltatója között jegyzett, hazánkban új pénzintézet a középvállalati ügyfélkörre kíván összpontosítani.

A Fortis Bank az integrált pénzügyi szolgáltatásokkal foglalkozó Fortis csoporthoz tartozik, amely nemcsak banki, hanem biztosítási szolgáltatásokat is nyújt. A 30,9 milliárd euró tőzsdei értékű, és 55 ezer alkalmazottat foglalkoztató Fortist Európa húsz legnagyobb pénzügyi szolgáltatója között jegyzik.

A cég európai terjeszkedési stratégiájának újabb állomásaként nyílt meg a Fortis Bank magyar fiókja. A belga bank összesen 15 országban kíván megjelenni a közeljövőben, Magyarország jelentős külkereskedelmi forgalmat bonyolít le, így került be a kereskedelmi banki üzletág számára ígéretes lehetőségeket kínáló országok körébe - áll az új bank közleményében. Az idei évben hazánkon kívül még Zürichben, Marseille-ben, Hamburgban, Bécsben és Prágában kezdte meg működését a Fortis Bank.

A budapesti Fortis Bank a közepes nagyságú - 700 millió Ft és 50 milliárd Ft (2,5 millió euró - 250 millió euró) közötti éves forgalommal rendelkező - vállalkozásokat tekinti legfőbb célcsoportjának, amelyek jelentős nemzetközi üzleti kapcsolatokkal bírnak, és komplex pénzügyi szolgáltatásokat igényelnek. 

A Deák-palotában található budapesti fiók széles körű banki szolgáltatásokat nyújt, tevékenységi köre felöleli a lízing, a faktoring, a kockázatkezelés, a kereskedelmi finanszírozás, valamint a nemzetközi hitelezés és készpénzkezelés területét is.