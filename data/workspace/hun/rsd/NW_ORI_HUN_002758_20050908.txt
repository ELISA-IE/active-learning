Már tizenkilenc áldozatot szedett a Nabi

Tizenkilencre emelkedett a Japánt és Dél-Koreát sújtó tájfun halálos áldozatainak száma. A Nabi elérte Hokkaido szigetét, és fokozatosan csendesülve Kelet-Szibéria felé távolodik.

Tizenkilencen életüket vesztették, öt embernek nyoma veszett és 143-an súlyosan megsebesültek Japánban a Nabi tájfun tombolása alatt. Dél-Koreában öt személy tűnt el, amikor a vihart követő ár elérte a koreai partokat.

A tájfun csütörtökön eltávolodott a szigetországtól, és jelentősen veszített erejéből - jelentette a japán meteorológiai szolgálat és a rendőrség. Szerdáról csütörtökre virradó éjszaka Hokkaido szigetét is elérte a vihar. 

A tájfun miatt a japán hatóságok hétszáz oktatási intézményt zártak be a körzetben, bár a szél sebessége már csupán 90 kilométer per óra volt, míg szerdán elérte a 126-ot is. Az éjjel 1700 háztartásban tapasztaltak áramkimaradást, de Hokkaidón nem követelt újabb áldozatokat a természeti katasztrófa. A Nabi csütörtökön eltávolodott a japán partoktól, és az Ohotszki-tenger, Kelet-Szibéria felé vette az irányt.

A vasárnap óta tomboló trópusi viharban több mint tízezer ház került a víz alá, ezer épület pedig teljesen megsemmisült. 168 helyen következtek be földcsuszamlások, 88 út rongálódott meg a Nabival járó özönvízszerű esőzések miatt. Az elmúlt napokban több száz vonat- és repülőjáratot töröltek Japánban, és több mint százezer embert kellett kitelepíteni az életveszélyessé vált otthonokból.