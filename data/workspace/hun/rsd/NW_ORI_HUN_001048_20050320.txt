Merénylet egy katari színház ellen

Egy ember meghalt, tizenketten pedig megsebesültek abban az öngyilkos merényletben, amit Katar fővárosában, egy nézőkkel teli színház ellen követtek el. Az öböl parti arab államban ez volt az első terrormerénylet.

Gépkocsiba rejtett bombát robbantott fel egy öngyilkos merénylő szombaton Katar fővárosában Dohában - írja a BBC. A merénylő nagy sebességgel hajtott bele egy angol tannyelvű iskola mellett található színház épületébe, amelyben éppen Shakespeare Vízkereszt, vagy amit akartok című darabját adták elő. A robbanásban egy brit férfi meghalt, tizenketten pedig megsebesültek. A merényletért egyelőre senki sem vállalta eddig a felelősséget, a katari belügyminiszter szerint azonban a merénylő valószínűleg egyiptomi férfi volt.

Egy szemtanú a BBC-nek elmondta: "Óriási robbanás történt, a nézők menekültek a színházból. Mindent por és égett szag borított el." A detonáció nagy pusztítást okozott az egész környéken: a színház összeomlott, a környező házak ablakai betörtek, több autó pedig kiégett.

A merényletet két nappal azután követték el, hogy az al-Kaida terrorszervezet szaúd-arábiai vezetője hangüzenetben szólította fel a Perzsa-öböl térségében élő híveit a "Nyugat elleni keresztes hadjáratra". Az al-Kaida számos merényletet hajtott már végre a szomszédos országokban, főleg Szaúd-Arábiában. Katarban, ahol az amerikai fegyveres erők középső parancsnoksága található, ez volt az első ilyen merénylet.