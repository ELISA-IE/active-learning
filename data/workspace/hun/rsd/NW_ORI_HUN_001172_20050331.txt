Délután lesz ítélet Sándor István "Papa" ügyében

Véget értek a perbeszédek Sándor Istvánnak, a "Papa" néven is emlegetett rendőrtisztnek és öt társának büntetőperében a Fővárosi Ítélőtábla másodfokú tárgyalásán. A volt KBI-tisztet többek között azzal vádolják, hogy bizonyos bűnözőknek kedvezett, az ellenük folyó nyomozást lassította, és engedély nélkül, saját belátása szerint kötött vádalkukat. Az ügy valamennyi részletét 85 évre államtitoknak minősítették, de a délutáni ítélethirdetés várhatóan teljes egészében nyilvános lesz..

Befejeződtek a perbeszédek Sándor István, "Papa" nyugállományú rendőrtiszt büntetőügyében a Fővárosi Ítélőtáblán csütörtökön, a bíróság még várhatóan délután kihirdeti másodfokú határozatát. A csütörtöki tárgyalás az elsőfokú eljáráshoz hasonlóan zárt ajtók mögött zajlott, de az ítélethirdetés várhatóan teljes egészében nyilvános lesz - jelentette az MTI.  

A Központi Bűnüldözési Igazgatóság (KBI) egykori alezredese ellen többek között vesztegetés, hivatali visszaélés, hamis tanúzás és közokirat-hamisítás miatt emeltek vádat az ügyészek. A Fővárosi Bíróság tavaly februárban kihirdetett elsőfokú ítéletében minden vádpont alól felmentette Sándor Istvánt. Az első fokon eljáró ügyész azonban részben fellebbezett a Fővárosi Bíróság ítélete ellen, így a hatból négy vádlott, köztük Sándor István ügyében is egyes vádpontokról az ítélőtábla dönt másodfokon.

Az Országos Rendőr-főkapitányság Szervezett Bűnözés Elleni Igazgatóságának nyugállományú felderítő tisztjét 2000 októberében vették őrizetbe az ügyészségi nyomozók, egy nappal azelőtt, hogy a parlament olajbizottsága meghallgathatta volna. Sándor István fél évig volt előzetes letartóztatásban, a büntetőper 2002 májusában kezdődött. 

Sándor sokáig panaszkodott az ellene folyó nyomozás alatt, hogy azt sem tudja, mivel vádolják. Többször nyilatkozta, hogy koncepciós per folyik ellene, és Pintér Sándor volt belügyminiszter tisztogatási akciójának áldozata. Úgy vélte, hogy az olajos alvilág lejárató kampányai juttatták hatósági segédlettel a vádlottak padjára. 

Az államtitok miatt mindvégig zárt ajtók mögött folyó elsőfokú büntetőperben csak az ítélet rendelkező részét hirdette ki nyilvánosan a bíróság. A "Papa" ellen folyó eljárás anyagát ugyanis 85 évre titkosították. Korábbi értesülések szerint, ha a vádak beigazolódnak, Sándor akár 12 év börtönbüntetést is kaphat. 

Sándor István a kilencvenes években volt a Központi Bűnüldözési Igazgatóság alezredese. A nyomozó hatóság szerint 1995 és 1997 között követte el azokat a bűnöket, amelyekkel gyanúsítják.

A kötelességszegéssel elkövetett vesztegetés bűntettének vádja azért merült föl, mert az egykori alezredes egy rablási- és emberölési bűnügyben bizonyítékok eltitkolásával állítólag megakadályozta a nyomozás sikeres lefolytatását. A későbbiekben a bűnügy egyik szereplőjével közös céget alapított, és az illetőtől több százezer forintot is felvett a társaság vagyoni ügyeinek rendezéséhez.

A vesztegetés bűntettének vádja arra az ügyre vonatkozik, amelyben Sándor István állítólag félmillió forintot fogadott el egy személytől annak érdekében, hogy az megússza a rendőrségi őrizetbevételt. Az illető egy súlyos közlekedési balesetben volt vétkes. Egy adócsalás ügyében folytatott nyomozás során pedig a "Papa" állítólag hamis tanúskodásra vett rá valakit annak érdekében, hogy a vizsgált ügy gyanúsítottját letartóztathassák. 