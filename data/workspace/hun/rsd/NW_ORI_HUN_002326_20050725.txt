Kedden kiderülnek a felvételi ponthatárok

Kedden késő este kerülnek fel az internetre a felvételi ponthatárok. A felvételizők nagy része előbb egy honlapon, majd sms-ben, végül levélben is megtudja, hogy felvették-e egyetemre vagy főiskolára. Az eredmény csak akkor válik hivatalossá, amikor levélben is megérkezik az értesítő az iskolától.

Július 26-án kedden kiderülnek a felvételi eredmények: késő este a ponthatárokat megállapító számítógépes algoritmus befejezi munkáját, és a hivatalos ponthatárok elérhetőek lesznek a www.felvi.hu oldalon. A honlapon a felvételizők személyre szabottan is megnézhetik, melyik egyetemre vagy főiskolára jutottak be. Akik engedélyt adtak rá, sms-ben vagy e-mailben is kapnak értesítőt az eredményről. Mivel a kiküldés néhány órát vesz igénybe, az sms-ek várhatóan a késő esti, éjszakai órákban érkeznek meg a jelentkezőkhöz. Több mint 130 ezren éltek ezzel a lehetőséggel az idei 150 ezer jelentkező közül.

Mindenki annyi sms-t kap, ahány helyre jelentkezett. A felvételizőket oda veszik fel, ahová a megjelölt helyek sorrendjében elsőként elég a pontszámuk. A jogszabályok szerint csak az nyerhet felvételt, akinek többletpontok nélkül legalább 72, felsőfokú szakképzésben 60 pontja van. 

A jogszabály kedvezményeket ad az anyagilag rászoruló hallgatók számára. Azaz ha az adott szakon az államilag finanszírozott képzésre nem, de a költségtérítéses képzésre elég a megszerzett pontjaik száma, akkor nekik nem kell fizetniük, helyettük az állam fizeti tanulmányaik költségét. Ekkor a "Hátrányos helyzetű jogcímen Ön felvételt nyert" szöveget küldik el sms-ben.

A felvételt kimondó döntést az idén sem lehet megtámadni. A felsőoktatási törvény alapján azonban - igaz, eléggé szűk körben - továbbra is lehetőség van a felvételt elutasító döntés ellen felülbírálati kérelmet benyújtani 15 napon belül. Erre akkor van lehetőség, ha a felvételiző szerint az intézmény jogszabályt sértett vagy saját, felvételre vonatkozó szabályzatát sértette meg. A felvi.hu-n olvasható tájékoztató szerint tipikusan sikertelenek az "Egy ponttal maradtam le, van értelme fellebbeznem?" kezdetű próbálkozások.

Előfordulhat, hogy a felsőoktatási intézmények időközben, a keretszámnál jóval kevesebb jelentkező miatt vagy más okból úgy döntenek, hogy mégsem indítják el a meghirdetett szakot. Ekkor a felvételiző "a szak nem indul" üzenetet kapja meg sms-ben. Jelenleg nincsen olyan felsőoktatási jogszabály, ami kötelezné az egyetemet, főiskolát arra, hogy a meghirdetett szakot elindítsa, ennélfogva a hoppon maradt jelentkezők, legfeljebb peres úton érvényesíthetik az esetleges igényüket. 

Az idén a legtöbben egyetemi szintű közgazdászképzésre jelentkeztek (4165-en), míg 4049-en szeretnének jogászok lenni. Ezt követi az idegenforgalmi és szállodai képzés, az egyetemi pszichológusképzés, és a kommunikáció szakok. A magyar nyelv és irodalom a tizedik helyen áll. A legnépszerűbb iskola a régi Közgáz, a Budapesti Corvinus Egyetem (BCE). A BCE Gazdaságtudományi Karát jelölte meg ugyanis az összes felvételiző több mint egynegyede.