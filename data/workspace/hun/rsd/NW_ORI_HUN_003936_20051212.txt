Több kamerával figyelik a buszsávokat

69 helyett, ezentúl 126 kamera figyeli majd Budapest közlekedését - jelentette be hétfőn Demszky Gábor főpolgármester. A főváros azt reméli, hogy a kamerák elrettentő erejükkel javítani fogják a közlekedési morált. Az új rendszer automatikusan rögzíti a buszsávba szabálytalanul behajtó autósok rendszámát, de a rendőrség is elismeri: nem tudnak majd minden esetben eljárást indítani.

A teljes Nagykörútra kiterjesztette a Fővárosi Önkormányzat a forgalomfigyelő kamera-rendszert, a korábbi 69 helyett, 126 készülék ellenőrzi az utakat - jelentette be hétfőn Demszky Gábor főpolgármester. "Reményeink szerint a kamerák elrettentő hatásukkal javítják a közlekedési morált" - áll az önkormányzat közleményében, amely szerint a tervszerű forgalmi állapotok fenntartásával csökken az emberekre nehezedő stressz, a környezetterhelés és a balesetveszély. 

A 126-ból 16 kamera kifejezetten a buszsávok ellenőrzésére szolgál, ilyet helyeztek el például a Mechwart téren és az Árpádfejedelem útján.  A számítógépek kiszűrik azokat az autósokat, akik a gyorsabb haladás kedvéért, illegálisan behajtanak a buszsávba, az adatokat pedig megkapja a rendőrség.

A szabálysértők mégis megúszhatják a büntetést, ha szerencséjük van. Szeli Zsolt őrnagy, a forgalombiztonsági osztály vezetője a szabálysértések nagy számára hivatkozva elismerte a sajtótájékoztatón, hogy azt nem lehet kimondani, hogy eljárás indul minden egy autós ellen, aki bemegy a buszsávba. Ha a buszsávokat szabadon hagynák az autósok, a buszok ritkábban késnének és az önkormányzat szerint így vonzóbbá válna a tömegközlekedés.

A főváros szerint az autósok sem járnak rosszul a kamerák felszerelésével, mivel a közlekedési dugók okát is hamarabb észrevehetik így az illetékesek és gyorsabban tudnak intézkedni.

Jenovai Zoltán, a Fővárosi Közterület-felügyelő Rt. forgalomirányítási főosztályának vezetője elmondta: eddig, évente körülbelül 30 millió forintba került a kamerarendszer üzemeltetése, vagyis a karbantartás, tisztítás, javítás. Jenovai egyébként úgy tudja, eddig csak balesetek miatt rongálódtak meg a kamerák, szándékosan senki nem próbálta tönkretenni azokat. A főváros 2005-ben 109 millió forintot költött a rendszer fejlesztésére. 