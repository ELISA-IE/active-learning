Szoros eredmény várható a brit választásokon

A várakozásoknak megfelelően kedden Tony Blair brit miniszterelnök május 5-re tűzte ki a választásokat a szigetországban, és ezzel egyidejűleg javaslatot tett a királynőnek a parlament feloszlatására. A Munkáspárt választási programjában a gazdasági stabilitás és a szociális létfeltételek javítását tűzte ki célul, míg ellenfelei Anglia iraki szerepvállalásáért bírálják Tony Blairt. Amennyiben május ötödikén a Munkáspárt győz, Tony Blair lehet Nagy-Britannia történetének az első olyan miniszterelnöke, aki háromszor tölti be ezt a hivatalt.

Tony Blair brit miniszterelnök kedden, a Downing street 10. alatti miniszterelnöki rezidenciája előtt tartott sajtótájékoztatón jelentette be, hogy május 5-re tűzte ki az általános választásokat Nagy Britanniában. A miniszterelnök előtte a királynővel találkozott, ahol a szigetország hagyományainak megfelelően arra kérte az uralkodónőt, hogy az oszlassa fel a parlamentet. Sajtókommentárok szerint a választások időpontja volt az "utóbbi idők legrosszabbul őrzött kormányzati titka" mivel a sajtó már hónapok óta nyílt titokként kezelte a választások időpontját.

A Munkáspárt számára a választási kampány nyitánya Tony Blair és Gordon Brown pénzügyminiszter szerdai közös sajtótájékoztatója volt, ahol Blair nagy vonalakban ismertette a Munkáspárt választási programját, amelyben szociális reformokat, illetve az ország gazdasági stabilitásának megőrzését ígérte, és a konzervatívokkal szembeni egységre szólították fel a szavazóikat. Blair szerint a munkáspárti kormányt "a gazdasági stabilitás és a közszolgálat további fejlesztése", míg a korábbi konzervatív kormányzatot "a gazdasági bizonytalanság és a közszolgáltatások megvonása" jellemezte.

A sajtótájékoztatón nem volt hajlandó felfedni a brit kormányfő, hogy újabb választási győzelem esetén meddig marad a kormányfői poszton, illetve átadja-e a hatalmat rendkívül befolyásos pénzügyminiszterének. A sajtó már régóta találgatja, hogy az állítólag igen erős hatalmi ambícióktól fűtött, a párton belül komoly támogatást élvező Brown a választások után már néhány hónappal, vagy esetleg csak valamivel később veszi át a hatalmat. A tájékoztatón Blair csak arra volt hajlandó, hogy erőteljes utalást tegyen Brown megtartására a következő munkáspárti kabinetben, mondván: Gordon Brown "az utóbbi száz év legjobb pénzügyminisztere". A kormányfő szerint azonban már ez is több volt, mint amennyit a protokoll választások előtt megenged, és ingerülten utasította vissza a választ az esetleges váltásra vonatkozó, újabb és újabb kérdésekre. Arra az újságírói felvetésre, miszerint a választóknak jogukban áll tudni, hogy "ha Blairt választják, nem Brownt kapják-e", a kormányfő azt mondta: a választók erre a kérdésre már választ kaptak. Tony Blair ezzel arra a korábban többször hangoztatott álláspontjára utalt, hogy ha a Labour megnyeri a következő választásokat, ő ki akarja tölteni a mandátum egészét - írta az MTI.

Keddi közvélemény-kutatások többsége szerint a Munkáspárt továbbra is vezet pár százalékkal a konzervatívok előtt, ugyanakkor ez a különbség folyamatosan csökken. Minden bizonnyal rendkívül kiélezett választási harcra kell felkészülni a szigetország politikusainak - írta a CNN.

Az Independent szerint a Munkáspárt vezetői most elsősorban azt várják el Tony Blairtől, hogy az visszaterelje a Munkáspárt "eltévedt báránykáit". Peter Hain, az Alsóház elnöke szerint az emberek Blair iraki szerepvállalása miatt haragudtak meg a pártra. Blair az iraki háború kapcsán még hétfőn a parlamentben elismerte, hogy Anglia "nehéz időkön ment keresztül", ugyanakkor a keddi sajtótájékoztatóján utalt arra is, hogy azok a volt munkáspárti szavazók, akik most a liberális pártra vagy egyéb, kisebb pártokra készülnek szavazni, azok csak a konzervatívok malmára hajtják a vizet.

Szerdán este a Munkáspárt vezetői, képviselői várhatólag elfogadják a párt választási programját, ami a Lehetőséget mindenkinek címet kapta. Az Independent szerint a program radikális szociális reformokat ígér, így az egészségügyben tovább erősíti a privát szektort, de Blair a program kritikusaival szemben továbbra is fenntartja a brit egészségügyi ellátás (NHS) ingyenes hozzáférhetőségét. Az Independent szerint Blair ezzel akarja elejét venni az olyan, párton belüli lázongásoknak, amilyenek a 2001-es választások előtt is voltak, amikor a választási programba belekerült a brit postaszolgálat részelges privatizációja is. Az Independent szerint a konzervatív és liberális vezetők már Blair keddi bejelentése előtt megkezdték saját kampányukat.

A konzervatívok vezetője, Michael Howard Tony Blair "önelégült" politikájáról beszélve kijelentette, hogy "Blair már előre örül a harmadik győzelmének". A konzervatívok hathatósabb családtámogatási rendszert és a bűnözés elleni szigorúbb fellépést állítják kampányuk központjába.

Charles Kennedy, a Liberális párt vezetője szerint "az emberek úgy érzik, hogy a Munkáspárt cserbenhagyta őket. Ők soha nem fogják visszaszerezni a britek bizalmát, és nem is érdemlik meg. Az emberek nem felejtik el, hogy ígéretük ellenére adókat emeltek, tandíjat vezettek be, mint ahogy azt sem, hogy Tony Blairnek köszönhetően együtt meneteltünk George Bushhal az iraki háborúba"- idézte az Independent a pártelnököt.

Mivel mind a három jelölt elutasította a nyilvános tévévita lehetőségét, a három pártvezető a választások előtt csak április 28-án fog találkozni egymással a BBC Kérdések félórájában, ahol egymás után fognak válaszolni a műsorvezető kérdéseire.

A munkáspárti miniszterek a héten felgyorsult ügymenetnek néznek elébe, mielőtt a parlament várhatóan pénteken becsukja a kapuit. A függőben maradt törvényjavaslatok között ott van a kaszinó-szerencsejáték engedélyezéséről, illetve a vallási kisebbségek elleni gyűlöletkeltésről szóló törvényjavaslat terve - írta a BBC.