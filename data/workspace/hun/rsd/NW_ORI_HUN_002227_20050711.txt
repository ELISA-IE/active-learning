Medián: Orbán sem, Gyurcsány sem győzött a vitán

Nincs egyértelmű győztese a Gyurcsány-Orbán vitának - írja a Népszabadság a Medián közvélemény-kutatása alapján. A felmérésből kiderül, hogy összességében az emberek többsége Orbánt látta meggyőzőbbnek, Gyurcsány csak a bizonytalanok szerint volt jobb.

A Medián közvélemény-kutatásából kiderül, hogy az emberek meglehetősen éles figyelemmel kísérték a volt és a jelenlegi miniszterelnök vitáját. Az eseményről az emberek 90 százaléka hallott, és 64 százalékuk említette az elmúlt napok legfontosabb történését. A vitából a megkérdezettek 60 százaléka látott vagy hallott legalább kisebb részleteket, 20 százalékuk pedig az egészet figyelemmel kísérte. A vitatémák közül a legtöbben az adórendszer ügyére emlékeztek, de sokan emlékeztek a nyugdíjakról, a gázárról és a családtámogatási rendszerről szóló szópárbajokra is - derül ki az ezer fős reprezentatív mintán végzett telefonos felmérésből. 

Arra a kérdésre, hogy Gyurcsány Ferenc vagy Orbán Viktor kerekedett-e felül, az emberek viszonylagos többsége nem adott egyértelmű választ. Az ellenzéki szavazók Orbánt, a kormánypárti szavazók Gyurcsányt látták jobbnak. Orbán Viktort - eleve nagyobb számú támogatója miatt - 3 százalékkal többen (32 százalék) tekintették a vita győztesének, mint Gyurcsányt (29 százalék). A magukat egyik politikus mellett sem elkötelezők többsége szerint nem volt győztese a vitának (39 százalék). Ugyanakkor, akik mégis megnevezték az egyik politikust, mint győztest, azok Gyurcsányt említették.

A kormánypárti szavazók közül 73 százalék tekintette Gyurcsányt győztesnek, míg 2 százalék Orbánt. Az ellenzéki szavazók 69 százaléka szerint Orbán volt jobb, 4 százaléka szerint Gyurcsány. A bizonytalanok körében 17 százalék Gyurcsányt nevezte a vita győztesének, míg 11 százalék Orbánt. A fennmaradó megkérdezettek nem tudták eldönteni, ki volt a jobb. 

A teljes népességen belül Gyurcsány csak a "felkészültség" és az "udvariasság" tekintetében előzte meg Orbánt, akinek az együttműködési készség és a meggyőző erő volt legnagyobb előnye a vitában. A pártpreferenciával nem rendelkezők szerint ugyanakkor az utóbbit leszámítva minden tekintetben Gyurcsány volt a jobb - derül ki a Népszabadság által ismertetett közvélemény-kutatásból.