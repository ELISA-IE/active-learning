A BKV bekamerázná a járműveket

Biztonsági okokból kamerákkal szerelnék fel a jövőben a BKV valamennyi járművét, metrókocsikat, buszokat, villamosokat. A társaság szerint így utólag visszanézhetők lennének az események, legyen szó terrortámadásról vagy zsebtolvajlásról. Péterfalvi Attila adatvédelmi biztos azonban aggályosnak tartja a tervet. Szerinte nincs olyan törvény, amely lehetővé tenné a BKV-nak, hogy az utasok hozzájárulása nélkül képrögzítő kamerákat helyezzen el a járműveken. 

Biztonsági okokból kamerákkal szerelnék fel a jövőben a BKV valamennyi járművét, metrókocsikat, buszokat, villamosokat. Elsősorban azért, hogy utólag visszakereshetők legyenek az események, legyen szó terrortámadásról vagy zsebtolvajlásról. Héri József, a BKV főmérnöke szerint a fő cél az, hogy a rögzített képeket utólag elemezni tudják.

A főmérnök elmondta, hogy egyrészt szeretnék a meglévő kamerahálózatot fejleszteni, másrészt hasznosnak találnák, ha a képeket rögzíthetnék. Amíg azonban a jogi helyzet nem tisztázott, egyetlen felvételt sem készítenek. "Jogszerűtlenül semmiképpen nem akarunk viselkedni"- fogalmazott. Héri József hangsúlyozta, hogy egyeztetni fognak a kérdésről a hatóságokkal. 

A rögzítés ötlete a BKV-nál már jóval a londoni metróban elkövetett terrortámadások előtt felmerült. A főmérnök elmondta, hogy sok lopás, baleset megelőzésében segítene, ha utólag elemezhetnék az eseményeket. A londoni terror csak megerősítette az elképzelést. Héri József szerint számos európai nagyváros metrójában rögzítik és tárolják a kamerák képeit.   

Az adatvédelmi biztos ellenzi az ötletet

Péterfalvi Attila, adatvédelmi biztos az [origo]-nak elmondta, hogy nincs olyan törvény, amely lehetővé tenné a BKV-nak, hogy képrögzítő kamerákat helyezzen el a járműveken. Ez csak akkor lenne lehetséges, ha az érintettek, vagyis az utasok ehhez hozzájárulnának önként, a rögzítést megelőzően, megfelelő tájékoztatás után. Csakhogy erre nincs mód. Így viszont nem alkotmányos sem a képek rögzítése, sem a tárolásuk. 

Azokkal a kamerákkal, melyek a peronokat, a biztonsági sávot figyelik, nincs ilyen probléma, mert nem rögzítik a képeket. A buszsávok bekamerázása sem tekinthető aggályosnak, mert közterületen a rendőrségnek joga van erre. Az autóbusz ugyanakkor nem közterület, tehát ha felszállunk rá, nem rögzíthetnek rólunk felvételt. Vannak buszok, melyeken most is van kamera, de az csak a sofőr tájékoztatására szolgál, és a metrókban lévőkhöz hasonlóan, nem rögzíti a képeket. Péterfalvi Attila közölte, hogy olyan nincs, hogy csak rögzítik a képeket, de nem nézik meg - ez a lehetőség is felmerült -, ugyanis ez is adatkezelésnek számít. "Nem számít, hogy mi a gyakorlat Londonban vagy Bécsben, itthon a hazai törvényeknek kell megfelelni" - tette hozzá. 

Ha a BKV Rt. ennek ellenére elkezdi a bekamerázást, a biztos hivatalból vizsgálatot fog indítani. Ahhoz ugyanis, hogy a BKV felvevőkamerát működtessen a tömegközlekedési eszközökön, új jogszabályt kellene alkotni.