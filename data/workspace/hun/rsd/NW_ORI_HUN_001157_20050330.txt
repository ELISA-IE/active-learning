Szaporodnak a polgári engedelmeskedők

Szerdán várhatóan több új önkéntes tesz bejelentést maga ellen a BRFK-n kábítószer-fogyasztás miatt. Az önfeljelentők a Kendermag Egyesület polgári engedelmességi mozgalmához csatlakoznak, melynek célja, hogy életszerű, betartható szabályozást vezessenek be a drogfogyasztással kapcsolatban.

Többen csatlakoztak a Kendermag Egyesület polgári engedelmességi mozgalmához. Szerdán várhatóan újabb önkéntesek jelentik be a BRFK-n, hogy a közelmúltban füveztek.

Sokan írtak levelet az egyesületnek, amelyben csatlakozási szándékukról értesítették a szervezőket. Az egyesület tagjai azért jelentették be a múlt  héten a rendőrségen, hogy tiltott szereket fogyasztottak, mert fel szerették volna hívni a figyelmet, hogy ha a drogfogyasztást továbbra is bűncselekménynek tekintik, akkor szembe kell nézni azzal, hogy rengeteg "bűnöző" van a rendezett életet élő, dolgozó, tanuló magyar állampolgárok között is. A felmérések szerint legalább félmillióan kipróbáltak már valamilyen kábítószert.

Az egyesület magukat múlt héten "feladó" tagjai ügyében a XIII. kerületi kapitányság folytat vizsgálatot. Ha az önfeljelentők vizeletében drogszármazékot találnak, akkor büntetőeljárás indul ellenük.