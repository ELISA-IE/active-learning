Vietnám díszlépéssel és árengedménnyel ünnepel

Harminc évvel ezelőtt ezen a napon hagyta el az utolsó amerikai katona Vietnámot. A kommunista északi csapatok győzelmét hatalmas katonai parádéval, harminc százalékos árleszállítással és 7500 rab szabadon engedésével ünneplik.

A vietnámi miniszterelnök az ország történelmének egyik legdicsőségesebb eseményének nevezte, hogy harminc évvel ezelőtt legyőzték az amerikai hadsereget. 1975. április 30-án hagyta el az utolsó amerikai helikopter Saigont, amit most a harcok kommunista vezetőjéről Ho Si Min Városnak hívnak. Az amerikaiak több mint tíz évig segítették a vietnámi polgárháborúban a nyugat-barát délieket, kezdetben csak tanácsadókkal és fegyverekkel, később több százezer katonával is. A vietnámi háborúban legalább kétmillió vietnámi és 58 ezer amerikai halt meg. Az USA visszavonulása után a kommunista északiak az egész országban átvették a hatalmat, amit azóta is kézben tart a leninista párt.

Ho Si Min Városban hatalmas katonai parádét tartottak szombaton, több ezer fegyveres felvonulásával. Hanoiban, az ország fővárosában is látványos ünnepségeket rendeztek, többek között jelmezes táncosok játszották el amerikai repülőgépek kilövését. A fellobogózott országban a "felszabadulás napja" nevű ünnepségre csupán egyetlen magas rangú külföldi politikus látogatta meg: Raul Castro, a kubai hadügyminiszter, aki Fidel Castro öccse. A veteránok mellett felvonult ezer olyan ember is, aki épp ezen a napon ünnepli harmincadik születésnapját.

Az ünnepségek mellett a vietnámi kormány komoly amnesztiát hirdetett: összesen 7500 rabot engedtek szabadon, köztük politikai foglyokat is. Az egyre szabadabb vietnámi üzleti viszonyokat jól jellemzi, hogy az ünnepség hatalmas bevásárlásokkal jár együtt: országszerte harminc százalékos árengedménnyel ünneplik a harmincadik évfordulót.

Vietnám az amerikaiak kivonulása után nem sokkal újabb háborúba keveredett, Kambodzsában vietnámi csapatok törték meg a vörös khmerek uralmát. Az ország a kilencvenes évek vége óta gazdaságilag látványosan megerősödött, bár az életszínvonal még igen alacsony. Ugyanakkor Vietnám a világ egyik legnagyobb kávé- és rizs-exportőre lett.

Az USA-val tíz évvel ezelőtt, Bill Clinton kezdeményezésére állították vissza a diplomáciai kapcsolatokat. A gazdasági kapcsolatok azonban a politikainál gyorsabban fejlődnek: ma már az USA Vietnám legfontosabb kereskedelmi partnere.