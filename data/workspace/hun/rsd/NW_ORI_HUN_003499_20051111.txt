A vártnál alacsonyabb az infláció

A fogyasztói árak idén októberben stagnáltak szeptemberhez képest, míg a 2004 októberi szintet 3,2 százalékkal meghaladták - közölte honlapján a Központi Statisztikai Hivatal. Elemzők 3,5 százalékos 12 havi fogyasztói áremelkedést vártak októberre.

A maginfláció októberben 0,1 százalék, 12 havi összehasonlításban 1,4 százalék volt. A fogyasztói árak szeptemberben 0,2 százalékkal nőttek az előző hónaphoz képest, és 3,7 százalékkal haladták meg a 2004 szeptemberi szintet.

Egy hónap alatt az élelmiszerek árai 0,1 százalékkal nőttek. Csökkent 0,4 százalékkal az idényáras élelmiszerek, 0,5 százalékkal a sertéshús, 0,3-0,3 százalékkal a baromfihús és a péksütemények ára. Ezzel szemben 4,3 százalékkal nőtt a tojás, 4,2 százalékkal a sertészsiradék, 0,8 százalékkal a cukor, 0,4 százalékkal a tej, és 0,3 százalékkal a kávé ára. Az idényáras élelmiszerek nélkül számítva az élelmiszerek árai az előző hónaphoz képest 0,1 százalékkal nőttek.

A legnagyobb mértékben, 3,4 százalékkal a ruházkodási termékek árai emelkedtek. A háztartási energia, a szeszes italok, a dohányáruk és a szolgáltatások körében szintén áremelkedés mértek. A tartós fogyasztási cikkek és az egyéb cikkek, üzemanyagok körében csökkentek az árak.

Az elmúlt egy évben, 2004 októberéhez viszonyítva, az élelmiszerek árai az átlagosnál kisebb mértékben, 2,3 százalékkal emelkedtek. Ezen belül jelentős szóródás figyelhető meg: az idényáras élelmiszerek 21, a munkahelyi étkezés 8, a párizsi és a kolbász 2-2 százalékkal drágult. Az elmúlt 12 hónap alatt csökkent viszont 10 százalékkal a cukor, 9 százalékkal a liszt, 6 százalékkal a sertéshús, 2 százalékkal a tej ára.

A tartós fogyasztási cikkekért átlagosan 3,3 százalékkal kellett kevesebbet fizetni, mint 2004 októberében. A szolgáltatások átlagot meghaladó, 5,2 százalékos áremelkedésén belül a szerencsejáték 16, a helyi tömegközlekedés 14, a csatornadíj 12, a szemétszállítás 11 százalékkal drágult. Az egyéb cikkek, üzemanyagok árnövekedése szintén az átlagosnál magasabb, 5,2 százalék volt.

Decemberben 3 százalék alá is eshet az infláció

Az októberi infláció jóval kedvezőbb a 3,5 százalékos várakozásoknál, ami elsősorban az üzemanyagok árcsökkenésének, a várt alatti élelmiszerár-növekedésének és a tartós fogyasztási cikkek várakozásoknál nagyobb áresésének köszönhető - mondta Suppan Gergely, a Takarékbank elemzője. Az üzemanyagárak további mérséklődése, valamint egyes kereskedelmi láncok előrehozott áfacsökkentése miatt decemberben 3 százalék alá is eshet az infláció. Az igen kedvezően alakuló infláció azonban várhatóan nem lesz elég indok a kamatcsökkentésre, mivel a hazai gazdaság tartós egyensúlytalanságából fakadó piaci kockázatok az esetlegesen szűkülő kockázati felár esetén jelentősen növekedhetnek.