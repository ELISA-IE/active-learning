Zöld szám tájékoztat a madárinfluenzáról

Madárinfluenzával kapcsolatos, éjjel-nappal hívható zöld számot hozott létre az Országos Mentőszolgálat, az Egészségügyi Minisztérium és az ÁNTSZ. A telefonvonal egészen addig működni fog, amíg a járvány-fenyegetettség el nem múlik.

Péntektől a madárinfluenzáról tájékoztató, egész nap hívható zöld szám működik a 06-80-374-636-os telefonvonalon - közölte Győrfi Pál, az Országos Mentőszolgálat (OMSZ) szóvivője. A korábbi Doktor Info szolgáltatás alakult most át az OMSZ, az ÁNTSZ és az Egészségügyi Minisztérium együttműködésével. "A szolgáltatás célja a tájékozatlanságból fakadó, megalapozatlan híresztelések kiküszöbölése a hiteles információk eszközével" - közölte Győrfi.

Az érdeklődők nem csak telefonon, hanem a www.dr.info.hu internetcímen is tájékozódhatnak a madárinfluenzáról a témával kapcsolatos legújabb közleményekből.

A madárinfluenza emberre is veszélyes, H5N1-es vírusát már Európa több országában kimutatták, köztük Romániában, Törökországban és Nagy-Britanniában. Legutóbb Horvátországban talltak rá a vírusra elpusztult hattyúkban. Egyikük Magyarországról származott, de azt még nem lehet tudni, hogy az emberre is veszélyes vírustörzset hordozta-e, illetve hogy innen vitte-e magával a vírust vagy pedig már Horvátországban fertőződött meg.

Rácz Jenő egészségügyi miniszter szerdán elmondta: Magyarországon nincs jelen a madárinfluenza, az illetékes szolgálatok azonban felkészültek a vírus megjelenésére. A miniszter beszámolt arról is, hogy március végére kaphatja meg a nemzetközi forgalmazásra az engedélyt a H5N1-es vírus ellen Magyarországon kifejlesztett oltóanyag, az engedélyezési eljárás azonban szükség esetén rövidülhet.

Szerdán Batiz András kormányszóvivő közölte: a főállatorvos az uniós előírások alapján járványvédelmi intézkedéseket rendelt el. Ezek közé tartozik, hogy házi vízi baromfit nem lehet más baromfival együtt tartani. A szabadon tartott baromfik etetését pedig fedett helyen kell megoldani, nehogy evés közben vadmadarakkal találkozzanak.