Élénkült a vásárlási kedv

Tovább gyorsult a kiskereskedelmi forgalom növekedése: a változatlan áron számított forgalom szeptemberben 7,3, az első kilenc hónapban pedig 5,4 százalékkal bővült. A hiper- és szupermarketek értékesítése 6,7 százalékkal nőtt - közölte honlapján a Központi Statisztikai Hivatal.

Szeptemberben az egy hónappal korábbihoz képest 1 százalékos növekedést jelez a szezonális és naptárhatástól megtisztított kiskereskedelmi volumenindex.

Az országos kiskereskedelmi üzlethálózatban, valamint a csomagküldő kiskereskedelemben az első kilenc hónapban folyó áron 3 991,8 milliárd forint, ezen belül szeptemberben 489,1 milliárd forint értékű árut forgalmaztak.

Az előző év azonos hónapjához képest - a naptárhatástól megtisztított adatok alapján - szeptemberben az élelmiszer- és élelmiszer jellegű vegyes kiskereskedelem eladásai 6,6 százalékkal bővültek. Ezen belül a vegyes termékkört forgalmazó (a hipermarketeket és a szupermarketeket is tartalmazó) üzletek értékesítése nőtt gyorsabban (6,7 százalék), ettől elmaradt az élelmiszerszaküzleteké (5,0 százalék).

A nem élelmiszer-kiskereskedelem eladásai az átlagosnál gyorsabban, 7,9 százalékkal nőttek. Ezen belül a legdinamikusabban az illatszer-, a könyv-, újság-, papíráru-, valamint a bútor-, háztartásicikk-, építőanyag- kiskereskedelem változatlan áras forgalma bővült. Dinamikusan emelkedett a textil-, ruházati és lábbeli-kiskereskedelem.

Az Eurostat előzetes becslése szerint szeptemberben az Európai Unió 25 tagállamában átlagosan 1,4 százalékkal bővült a kiskereskedelmi forgalom az előző év azonos hónapjához képest, naptárhatással kiigazítva. Az eurózóna országaiban a növekedés 0,9 százalékos.