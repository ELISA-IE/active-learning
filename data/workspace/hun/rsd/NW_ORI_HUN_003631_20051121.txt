A magyarok háromnegyede nem beszél nyelveket

A magyarok háromnegyede nem beszél egy idegen nyelvet sem - derült ki egy, az Európai Uniónak készült felméréséből. Akik beszélnek valamilyen nyelvet, azok közül a fővárosi fiatalok angolul, az idősebbek és a vidékiek pedig inkább németül tudnak. Ezzel szemben az Unió felnőtt lakosságának több mint egyharmada az anyanyelvén kívül angolul is beszél.

A magyarok háromnegyede nem beszél egy idegen nyelvet sem - derült ki a TNS Opinion & Social közvélemény-kutató Európai Bizottság számára készített  felméréséből. Az Unió felnőtt lakosságának viszont több mint egyharmada úgy nyilatkozott, hogy anyanyelvén kívül angolul is beszél. Magyarországon a megkérdezettek 71 százaléka válaszolta, hogy nem beszél egy idegen nyelvet sem, és csak 29 százalékuk mondta, hogy legalább egy idegen nyelvet már elsajátított. Az összesített eredmények arra is rámutatnak, hogy jelenleg az EU minden második állampolgára beszél legalább egy idegen nyelven.  

Mivel az EU lakosságának 13 százaléka angol anyanyelvű, ez azt jelenti, hogy az Unió teljes felnőtt lakosságának szinte fele beszél angolul. A legelterjedtebb nyelvek között van még a német, amit 12 százalék beszél idegen nyelvként, és 18 százalék vallja anyanyelvének, valamint a francia. 

Még mindig vezet a német

Magyarországon az angol csak a második legnépszerűbb beszélt nyelv, mert a német egy kicsivel még mindig megelőzi. Az orosz és a francia kivételével az összes többi nyelvet beszélők aránya bőven egy százalék alatt marad, ami nagyon messze esik az európai átlagtól. További jellegzetesség, hogy mind az angol, mind a német esetén a fiatalok és a budapestiek jóval magasabb arányban beszélik ezeket a nyelveket, mint az országos átlag. 

Különösen az angol nyelvtudás esetén jellemző a fiatalok és a fővárosiak túlsúlya: Budapesten a 29 évesnél fiatalabbak 40 százaléka az angolt legalább alapszinten beszéli. A németet valamivel kisebb arányban beszéli ugyanez a két csoport, de vidéken és az idősebbek körében is többen beszélik a németet az angolnál, így szerezte meg az országos összesítésben az első helyet. 

A tíz új tagállam felvételével sokkal változatosabbá vált az Európai Unió nyelvi térképe, és ezzel párhuzamosan a lengyel és az orosz is megjelent az Unióban leggyakrabban használt nyelvek között. Országokra lebontva, a 16 tagállamon belül az angol a legszélesebb körben beszélt nyelv, és az angolt említik leggyakrabban első idegen nyelvként is. Egyedül Szlovákiában nem jelölték meg az angolt a három leggyakrabban beszélt nyelv között. Az anyanyelv után a francia a legelterjedtebb nyelv az Egyesült Királyságban és Luxemburgban, a német pedig a Cseh Köztársaságban és Magyarországon.