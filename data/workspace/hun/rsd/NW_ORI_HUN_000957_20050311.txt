Nem izgulhatunk élőben az érettségizőkért

Hosszú évek hagyományát törik meg idén: nem a televízióban ismertetik a magyar- és a matematikatételeket az érettségin. A diákok idén a kiosztott feladatlapokon szembesülnek először a tételekkel. A feladatlapon a kérdéseken kívül szerepelnek a szükséges szövegrészletek is. 

Idén nem a televízióból értesülnek a diákok a magyar- és a matematikatételekről, hanem a kiosztott feladatlapokon kapják meg a tételeket. Korábban a diákok mellett az egész ország nyomon követhette, hogy mik az aktuális feladatok az érettségin, mert a televízióban mondták be először a tételek címét, illetve számát. Az élő adás előtt egy bizottság állította össze, illetve sorsolta ki a feladatokat. 

Idén a diákok komplett feladatlapokat kapnak, amelyeken rajta lesznek a kérdések, a munkához szükséges szövegrészletek, illetve a válasznak is hagynak helyet. A feladatokat nem az érettségi napján állítják össze, hanem jóval korábban. Az írásbeli feladatok már el is készültek, most sokszorosítják őket. A tételeket titkosan kezelik, ezért arról nem adnak információt, hogy hol tárolják őket. 

A legtöbb tantárgy tételeit az Országos Közoktatási Intézet Követelmény- és Vizsgafejlesztő Központjában dolgozzák ki. A többi tantárgy feladatait az Országos Közoktatási Értékelési és Vizsgaközpont (OKÉV) által megbízott tétel-összeállító bizottságok készítik el.