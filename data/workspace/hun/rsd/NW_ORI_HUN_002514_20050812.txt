Négy szúrással kevesebbet kapnak a gyerekek

Négy szúrással kevesebbet kaphatnak a gyerekek, ha január elsejétől érvénybe lép az új védőoltási rendszer. Ez nem csak azért jó, mert kevesebbszer kell megszúrni egy kisgyereket, hanem azért is, mert kevesebb lesz az oltások utáni szövődmény. Nem lesznek higanyos oltások sem, de a hatóságok szerint nem azért, mert korábban összefüggésbe hozták őket az autizmus kialakulásával.

Négy szúrással kevesebbet kaphatnak a gyerekek, ha a tisztiorvosi hivatal tervei szerint január elsejétől érvénybe lép az új védőoltási rendszer. A változtatásokat Bujdosó László országos tisztifőorvos kezdeményezte az egészségügyi miniszternél, aki az előterjesztést el is fogadta. A módosítással nem csak a szúrások, hanem a szövődmények száma is csökkenhet.

Az Országos Tisztiorvosi Hivatal napokon belül kiírja a közbeszerzési pályázatot az újfajta vakcinákra. Bujdosó László az [origo]-nak elmondta, hogy remélhetőleg január elsejétől már az új rendszer szerint fogják oltani a gyerekeket. Eszerint kevesebb szúrással ugyanannyi betegség ellen lesznek védve. "Sem az oltások kötelező voltán, sem a betegségek listáján nem változtattunk" - mondta. Az oltásokat továbbra is tíz betegségre adnák: tuberkolózis, az agyhártyagyulladás egy bizonyos fajtája, torokgyík, szamárköhögés, tetanusz, mumsz, kanyaró, rubeola, fertőző májgyulladás és gyermekbénulás ellen.

A kevesebb oltás nem csak azért jó, mert kevesebbszer kell megszúrni egy kisgyereket, hanem azért is, mert kevesebb lesz az oltások utáni szövődmény. Eddig sok gyerek belázasodott, bőrpír, rosszabb esetekben görcsök jelentkeztek náluk az oltások után. Ezek egy része megszűnik, mert a kötelező DiPerTe oltáskombináció szamárköhögés elleni anyaga is megváltozik, mostantól nem tartalmaz elölt sejteket, melyeknek a görcsöket tulajdonították. 

További változás, hogy a járványos gyermekbénulás elleni anyag (a Sabin-csepp) az uniós követelményeknek megfelelően élő vírus helyett ezentúl csak elölt vírust tartalmaz majd. "Kevesebb szúrás, kevesebb szövődmény, és élővírus mentes Sabin-csepp" - foglalta össze a változások lényegét a tisztifőorvos.  

Még valami megváltozik jövőre: egyáltalán nem lesznek higanyos oltások forgalomban. Ezeket az oltásokat korábban amerikai tanulmányok és magyar szülői szervezetek az autizmus kialakulásával hozták összefüggésbe, és szerették volna elérni, hogy Magyarországon se lehessen ilyen oltóanyagot használni. A hatóságok folyamatosan cáfolták, az Egészségügyi Világszervezet véleményére hivatkozva, hogy az oltóanyagnak köze van az autizmus kialakulásához. Bujdosó László most is kiemelte, hogy a higanyos oltások eltűnésének semmi köze az autizmushoz.