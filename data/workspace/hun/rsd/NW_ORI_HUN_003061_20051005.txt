Ehóval növelik az adóterhet

Mégis ehót kell fizetniük azoknak, akik havi 222 ezer forintnál kevesebb jövedelem után adózóknak. A 2006-tól érvényes új sarcról szerdán dönt a parlament - írja a Világgazdaság.

Mégis kell majd ehót fizetni jövőre. A négy százalékos egészségügyi hozzájárulás azokat érinti, akik után a foglalkoztató által befizetett 15 százalékos egészségbiztosítási járulék, és a 11 százalékos eho összege nem éri el az évi 400 ezer forintot. Vagyis mindenkinek, aki havi bruttó 222 ezer forint után adózik, fizetnie kell a négy százalékos ehót - írja a Világgazdaság.

Mentes az új eho alól az a jövedelem és juttatás, amely után a fennálló biztosítási jogviszonyra tekintettel járulékfizetési kötelezettség keletkezik, valamint az a jövedelem amely után nem kell adót megállapítani. Ugyanígy mentes az ingatlan bérbeadásából származó jövedelem, "ha a bérbeadó a tulajdonában lévő lakásban lakik" - kivéve, ha a lakást saját vállalkozásának adja ki.

A javaslatot egyszer már tárgyalta a kormány május végén. Akkor elkészült egy szövegtervezet, azonban lekerült a napirendről, mert nem a koalíciós megállapodásnak megfelelő szöveg készült. A nyári adó-előkészítés során végig szerepelt az adójogszabályok között az új eho terve, azonban végül kikerült a szövegből, arra hivatkozva, hogy nem származik belőle elég bevétel. 

A jövő évi költségvetési törvény még nem számolt az új ehóból származó 3-4 milliárd forintos bevétellel. A parlament szerdán kezdi meg az öt évre szóló adótörvény - többek közt az új eho, és a luxusadó vitáját.