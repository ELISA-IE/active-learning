Lejárt szavatosságú tésztát osztogattak MSZP-sek

Lejárt szavatosságú tésztát osztott Komló MSZP-s polgármestere a rászoruló komlóiaknak és sásdiaknak. A tésztát a Honvédelmi Minisztériumtól szerezte be, ahol korábban megvizsgáltatták a lejárt élelmiszert, emberi fogyasztásra alkalmasnak találták, ezért a szavatosságát meghosszabbították. A fogyasztóvédők szerint ugyanakkor a szavatossági időt senkinek nincs joga megváltoztatni.

Fél évvel ezelőtt lejárt szavatosságú durumtésztát osztottak szét a hétvégén nagycsaládosok és idősek között a Baranya megyei Komlón és Sásdon. A tésztát Páva Zoltán, Komló MSZP-s polgármestere szerezte a Honvédelmi Minisztériumtól, ahol már egy ideje raktáron állt a lejárt élelmiszer. A jótékonysági akciót Sásdra is kiterjesztették, itt Sohonya István, a sásdi MSZP alapszervezetének a vezetője irányította az osztást, ezért sokan úgy gondolták, hogy MSZP-s akcióról van szó, de ezt az érintettek tagadják. 

Páva Zoltán az ügy előzményeiről az [origo]-nak elmondta, hogy azt követően fordult kéréssel a Honvédelmi Minisztériumhoz, hogy megtudta, a költségvetési törvény szerint a minisztériumoknak meg kell szabadulniuk a felhalmozott tartalékkészleteiktől, amit karitatív célokra tehetnek meg. Páva igénylésére a Honvédelmi Minisztérium nagy mennyiségű száraztésztát küldött Komló polgármesterének. A tésztához a HM egy minőségi bizonyítványt csatolt, mely szerint az élelmiszer 2006-ig fogyasztható. 

"Az embereknek ízlett a tészta, és kutya bajuk sem lett tőle" - mondta a sásdi osztást irányító Sohonya István az RTL Klubnak. Dömölki Lívia, az Országos Fogyasztóvédelmi Egyesület élelmiszer-szakértője az [origo]-nak nyilatkozva megerősítette, hogy a lejárt durumtészta nem ártalmas az emberi szervezetre, ugyanis nem tartalmaz tojást, ami magában hordozná a szalmonellafertőzés veszélyét. "Ettől nem lesz baja senkinek" - fogalmazott Dömölki. Ugyanakkor azt is hozzátette, hogy a szavatossági időt senkinek, még a Honvédelmi Minisztériumnak sincs joga átírni. 

Nyakó István, az MSZP szóvivője arra a kérdésünkre, hogy az akció már a közelgő választási kampány része-e, azt felelte, hogy ki, mikor, milyen rendezvényt szervez, arról nem mindig van információjuk, de nem is kell, hogy legyen. A szocialisták ugyanakkor állítólag több településen osztottak a honvédség által korábban állami pénzből vásárolt, lejárt szavatosságú tésztákat.

A Honvédelmi Minisztérium illetékeseit az [origo] hiába kereste meg, azt a választ kaptuk, hogy még a nap folyamán kiadnak egy hivatalos közleményt tészta-ügyben. 