Jövőre már gyártják a magyar sportrepülőt

Saját fejlesztésű ultrakönnyű kétszemélyes repülőgépek sorozatgyártása kezdődik a jövő évtől egy Kecskemét közeli kis faluban. A Corvus Corone (Dolmányos varjú) névre keresztelt hazai modell nyert már formatervezési díjat, érdeklődnek iránta Japánból, Amerikából, Dél-Afrikából és csak 15 millióba kerül. 

2004 februárjában négy magyar magánszemély alapította a Corvus Aircraft Kft-t, mely a Kecskemét melletti Ballószögön a jövő évtől sorozatgyártásában gyártja saját fejlesztésű ultrakönnyű sportrepülőit.

A magyarországi hobbirepülő-gyártás legújabb kori története négy évvel ezelőtt kezdődött, amikor Voloscsuk András, a cég későbbi alapítója elégedetlenül konstatálta, hogy frissen vásárolt Cessna típusú kisgépének esztétikai és konstrukciós hibái is vannak. Miközben a gépelemeket szerelte össze - mivel a masinát építődobozban, úgynevezett kit-ben kapta -, azon morfondírozott, hogy ilyet ő is tudna csinálni, sőt sokkal jobbat is. 

Voloscsuk műszaki egyetemet végzett, majd vállalkozni kezdett: gáz vízmelegítőket forgalmazó cége uralta a piac hatvan százalékát. De aztán beleszeretett a repülésbe: megvette az első gépét, hozzá felszállópályát, szerelőcsarnokot. Egy nap aztán mindent eladott, és vagyonát a repülésépítésbe invesztálta.

A "dolmányos varjú" az első modell, száz százalékig saját fejlesztés. A prototípus két évig készült. A repülőgyártásnak nem volt friss magyar szakirodalma (az utolsó hazai szakkönyv 1952-ben jelent meg), a nulláról kellett kialakítani a know-how-t. A repülő alapanyaga a nagy merevséget, és extra könnyűséget biztosító kompozit, amit a Forma-1-es autóknál is használnak  A modell kétszemélyes, orrmotoros, orrkerekes, kétféle motorral kapható. A kabintetőn, a motoron és a futóművön kívül minden alkatrész hazai gyártású.  

"Most avattuk az új szerelőcsarnokot, így jövőre el tudjuk kezdeni a sorozatgyártást" - nyilatkozta az [origo]-nak Gecse Tamás, az egyik tulajdonos, hozzátéve, hogy nagy az érdeklődés a modell iránt itthonról, de már keresték meg őket Amerikából, Nyugat-Európából, Japánból és Dél-Afrikából is. "Ha lenne raktáron negyven darab, két héten belül el tudnánk adni az összeset." A ballószögi két szerelőcsarnokban - összesen ezer négyzetméteren - jeleleg tizenöten dolgoznak, de a sorozatgyártás megkezdésekor már 25-30 embert kíván a cég foglalkoztatni. 

Bogár Zsolt