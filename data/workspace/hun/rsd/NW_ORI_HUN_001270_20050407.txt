Eladó a siófoki szállodasor

Magyar és külföldi befektetőkkel tárgyal az Accor-Pannónia siófoki szállodáinak eladásáról. Közben a másik nagy szállodalánc, a Hunguest teljesen kivonul a Balatonról, a siófoki Ezüstpart Hotel négy épülete már eladás alatt van - írja a Népszabadság.

A siófoki szállodasort alkotó négy ház - a Hungária, a Lidó, a Balaton és az Európa Szálló -, amely kereken negyven évvel ezelőtt épült, és annak idején valóságos luxushotelnek számított, mára minden tekintetben elavult. Király Zoltán, az Accor-Pannónia marketingigazgatója mégsem ezt jelölte meg az értékesítési szándék okaként, nem is a balatoni vendégforgalom lankadását, hanem cége új stratégiáját. E szerint ugyanis az Accor-Pannónia többé nem törekszik szállodaingatlanok tulajdonlására, hanem a hotelek üzemeltetésére szakosodik.

A Hunguest Hotels Rt. vezérigazgatója, Hülvely István ugyanakkor az Ezüstpart Hotel árusításának okaként a gyengélkedő balatoni turizmust jelöli meg. Mint mondta: komoly baj van az egész vidéki idegenforgalommal, de a bajok leginkább a Balaton körül csúcsosodnak ki. Az egy szobára jutó nettó árbevétel évek óta folyamatosan csökken a vidéki szállodákban immár másfél-két éve, aminek következtében a Hunguest szállodai ágyainak számát jelentősen csökkentette. A hajdan több balatoni hotelt birtokló szállodalánc a tó környékén már csak az Ezüstpart révén érdekelt, az öt épületből álló hotelkomplexum négy háza már eladás alatt van - fogalmazott a vezérigazgató, aki szerint a környékről tömegesen menekülnek a régiek.