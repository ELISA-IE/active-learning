Hiller hiányzott a legtöbbször a kormányülésekről

A Gyurcsány-kormány tavalyi nyolc üléséről Hiller István kulturális miniszter hiányzott a legtöbbször, összesen háromszor. A miniszterelnök kétszer nem ment el kormánya ülésére. A Medgyessy Péter vezette előző kormányból maga a volt kormányfő vezeti a hiányzási listát, 12 alkalommal. Igaz, Medgyessy lemondása után bejelentette, hogy bár jogilag még 30 napig miniszterelnök, nem vesz részt a munkában. Medgyessyt Csillag István, Hiller István és Bárándy Péter követi a sorban. Több miniszter, például Kiss Péter egyszer sem hiányzott egész évben.

Hiller István kulturális miniszter hiányzott legtöbbször 2004-ben a kormányülésekről, összesen 10 alkalommal egyáltalán nem jelent meg, háromszor pedig csak az értekezletek elején vagy végén volt ott - derül ki a Miniszterelnöki Hivatal hivatalos oldalán közzétett nyilvántartásból. Hiller nem csak összesítésben tartja a rekordot, a Gyurcsány-kormány tagjai közül is az első a hiányzások tekintetében, nyolcból háromszor nem jelent meg az üléseken. A Medgyessy-kormányban azonban az azóta leváltott Csillag István gazdasági miniszter megelőzte, ő eggyel többször maradt távol.

A jelenlegi kormányból Kóka János gazdasági és Juhász Ferenc honvédelmi miniszter két-két alkalommal hiányzott, és ugyanennyiszer nem jelent meg maga a miniszterelnök sem az értekezleteken. A kormány közel fele nem hagyott ki egyetlen ülést sem: Kiss Péter kancelláriaminiszter például egész évben ott volt minden alkalommal. Göncz Kinga szociális, Németh Imre agrár-, Draskovics Tibor pénzügy- vagy Rácz Jenő egészségügyi miniszter sem mulasztott el ülést.

A Medgyessy-kormány tavalyi 41 üléséről Medgyessy maradt távol a legtöbbször, 12-szer. Ez azért fordulhatott elő, mert miután kirobbant a kormányválság, már nem vett részt a kormányüléseken, és be is jelentette, hogy bár jogilag még kormányfő, gyakorlatban már nem irányítja tovább a kormányzati munkát. Medgyessy azonban a kormányválság előtt sem tartozott a legszorgosabb kormánytagok közé, négyszer nem ment el az ülésekre.

Az előző kormányból Csillag István a csúcstartó a hiányzások tekintetében, nyolcszor nem ment el, egyszer pedig csak az ülés egy részén jelent meg. Csillagot Hiller István követi, hét alkalommal ( emellett háromszor csak az értekezlet egy részén jelent meg), majd Bárándy Péter korábbi igazságügyi miniszter következik, szintén hét hiányzással és kétszeri késéssel.

Kiss Péter mellett Lévai Katalin, Juhász Endre és László Csaba sem hiányzott tavaly. (Lászlót januárban leváltották, így neki csak az első hónapban kellett ülésekre járnia).