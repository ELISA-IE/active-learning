Sokaknak csak könnyebb utazást jelent az EU

Egy évvel az Európai Unióhoz való csatlakozás után egyelőre kevesen kerültek kapcsolatba - például pályázatok útján - az EU-val. A többségnek szinte csak a könnyített határátlépést jelenti az uniós tagság - derül ki a TÁRKI közvélemény-kutatásából.

A magyar lakosságnak még csak kis hányada áll - pályázatok útján - kapcsolatban az Európai Unióval. Az egyéni pályázók aránya az egyetemet végzettek között a legmagasabb, de ez is csak 7 százalék - derül ki a TÁRKI közvélemény-kutatásából. Mezőgazdasági pályázatokra leggyakrabban az Észak-Alföldön és a Dél-Alföldön gazdálkodók jelentkeznek. 

Arra a kérdésre, hogy kinek mit hozott egy év alatt az Európai Unióhoz való csatlakozás, a megkérdezettek többsége az utazás növekvő szabadságát jelölte meg. A határok fellazulása a válaszolók kétharmadának az uniós csatlakozás legnagyobb élménye. A határ más vonatkozásban is szóba került: az emberek több mint harmada jónak tartja, hogy a határaink biztonságosabbá váltak, de legalább ennyi ember számára rossz, hogy ez az idegenek beáramlásával jár. 

Ami a határainkon belüli életet illeti, az emberek körülbelül harmada véli úgy, hogy a csatlakozás kedvező következménye, hogy az emberi viszonyok civilizáltabbá váltak, növekszik a jólét és a demokrácia. Ugyanakkor rossznak tartják, hogy terjed a munkanélküliség és a bürokrácia. A megkérdezettek negyede-ötöde veszélyben érzi az ország szuverenitását és a magyar kultúrát, illetve a közpénzek gondos kezelését.