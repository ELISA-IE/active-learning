Feleslegessé válhatnak az ellenőrök

Feleslegessé teheti az ellenőrök egy részének munkáját az új elektronikus jegy- és bérletrendszer bevezetése - írja a Népszabadság. A 70-80 milliárd forintos beruházás megvalósítására négy pályázó van versenyben. 

Négy pályázóval kezdi meg a BKV a tárgyalásokat az új elektronikus jegy- és bérletrendszer bevezetésére. A BKV egyelőre a cégektől érkező ajánlatok bemutatására vár, pedig a tender már most késében van - írja a Népszabadság. A közlekedési vállalatnál azt tervezik, hogy november második felében hirdetik ki a pályázat eredményét. A négy pályázó a MÁV Informatika Kft., a T-Systems, a franca Sagem-Indra konzorcium és a szintén francia EDS. 

A pályázónak Budapest teljes jegykezelési rendszerét kell átvennie és üzemeltetnie 17 éven át. Az utasok 2006 májusában találkozhatnak majd először az új rendszerrel a kisföldalattin. Az elképzelések szerint a műanyag bérletek és jegyek jövő decemberben jelennek meg a főváros két metróvonalán. Az új rendszer bevezetésével eltűnhetnek az ellenőrkordonok is a metró bejáratából, jelenlétük várhatóan csak arra korlátozódik, hogy felügyeljék a rendszer működését. A bliccelők útját ugyanis kapuk állják majd útját.