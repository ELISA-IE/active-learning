A halászok rovására épülnek újjá a thai hotelek

Halászok rovására segítik a szökőárban lerombolt hotelek tulajdonosait Thaiföldön. Az újjáépítés során már visszakerültek a partra a nyugágyak, de egyes halászfalvakban még mindig nem állították helyre az áramszolgáltatást. A szállodák hamarabb lábra állnak, a halászok közül azonban sokan földönfutókká válhatnak, mert otthonaik mellett a megélhetést biztosító hajóik is megrongálódtak. Gondok vannak az újjáépítéssel Srí Lankán is, ahol az emberek a kormányzati tiltás ellenére közvetlenül a tengerpartra építik házaikat.

Halászok rovására segíti talpra állni a szállodaipart a thai kormány. A szökőár sújtotta déli tartományok turizmusból élő településein a december 26-i szökőár után egymást érték a miniszteri látogatások. A környező halászfalvakról azonban mintha megfeledkezett volna a thai kormányzat.

A halászfalvakba csak hetekkel a szökőár után érkeztek tisztviselők, hogy felmérjék a cunami okozta károkat - akkor, amikor a szállodaközpontokban már folyt az újjáépítés. Sok faluban máig nem állították helyre az áramszolgáltatást. A kormányzati tisztviselők a napokban azt közölték, hogy a szállodaipar kilencven százaléka újra vendégeket fogad. A halászok egyelőre kénytelenek menekülttáborokban meghúzni magukat.

"A kormány látja, hogy milyen károk érték a turizmusipart. Az egyszerű emberek nem igazán számítanak a kormánynak. Nem úgy, mint a turisták" - ad hangot elégedetlenségének Kaloh Kumpean, Ban Nam Kem-i halász. Kumpean falujában a szökőár után tizenhat nappal jelent meg az első kormányzati tisztviselő, addig az embereknek magukról kellett gondoskodniuk.

A kormányzati tisztviselők azonban nem segélyt, hanem űrlapokat osztogatnak a falvakban. "Először rögzítjük az adatokat: ki tűnt el, ki van még életben. A kormány ezt követően jön és segít" - ismerteti a folyamatot egy kormányzati tisztviselő, aki egy félig lerombolt halászkunyhóban veszi föl a kártérítési igényeket.

A thai kormányzat minden, a szökőárban meghalt emberért 35 000 baht (175 000 forint) kárpótlást fizet a családoknak. Ha a családfő veszett oda, a hozzátartozók 75 000 bahtot kapnak. 10 000 baht jár a súlyos sérülteknek. Szintén tízezret fizetnek azoknak, akik megélhetésüket vesztették el a szökőár miatt, legyenek halászok vagy szállodatulajdonosok. Aki a szökőár miatt elvesztette megélhetését, 300 baht élelmiszersegélyt is kap a kormánytól.

A kifizetéseket a kormányzat még nem kezdte meg. Ban Nam Kemben például a helyiek önerőből építettek egy közösségi helyiséget, ahol az összeadott alapanyagokból készül az étel azoknak, akik mindenüket elveszítették a szökőárban. 

Nem megfelelő az újjáépítés sorrendje

A halászok szerint azonban a kormány nem megfelelően állapította meg az újjáépítés sorrendjét. Sokan úgy gondolják, hogy ráérnének a házépítéssel: előbb hajók kellenek, hogy biztosíthassák a megélhetést a halászoknak és családjaiknak. 

A halászat és a rákászat igen súlyos veszteségeket szenvedett: 300 000 ember veszítheti el a munkáját amiatt, hogy a hatóságok nem támogatják a hajók azonnali helyreállítását. Ráadásul sokan a szomszédos Mianmarból szegődtek legénységnek a thai hajókra. Ők hazamentek, hogy otthon segítsenek a mentésben, van olyan halász, akinek mind a hajója, mind a legénysége odaveszett a cunamiban.

A kormányzat csak a megrongálódott halászhajók értékének tíz százalékát adja támogatásként a halászoknak. Az emberek azt mondják, hogy önerőből, ilyen kicsi támogatás mellett képtelenség újra tengerre állítani a flottát.

"Egy évbe is beletelik majd, amíg az első csónakom kifut a tengerre. Versenyfutás lesz az idővel, és közben várjuk a kormányzati segítséget" - nyilatkozta a Guardiannek Kaloh Kumpean, aki hét hajóját vesztette el a szökőárban.

Srí Lankán visszatelepülnek a partra

A Srí Lanka-i kormány bejelentette, hogy a szökőár utáni újjáépítés keretében tizenöt teljesen új várost építenek a katasztrófa sújtotta térség biztonságosnak számító területein. A kormányzat támogatást ad az embereknek azon házak újjáépítésére is, amelyek biztonságosnak nyilvánított területeken találhatók.

A hatóságok attól tartanak, hogy egy esetleges újabb szökőár ismét sok áldozatot szedne és súlyos károkat okozna, ha az emberek közvetlenül a tengerpartra települnek vissza, vagy itt nyitják meg újra szállodáikat. Akik ide települnek vissza, azok nem kaphatnak állami támogatást otthonuk újjáépítéséhez vagy üzletük újraindításához.

"Persze hogy aggódom a családomért, de ugyanúgy aggódom a gyermekeim jövőjéért. Ez a megélhetésem. Különben hogyan védem meg és hogyan táplálom a gyerekeimet?" - veti fel a kérdést Randzsit Premakurama, aki a tengerparti fövenytől harminc méterre építette újjá vendégházát Srí Lanka déli részén.