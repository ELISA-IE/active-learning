Zöldárammal látnák el a tanyákat

Nap-és szélenergia felhasználásával vezetnék be a tanyákra az áramot - írja a hétfői Népszabadság. Két mintaépületnél már most is alkamazzák a zöldenergiát, az illetékes bizottság jövőre dönt a többi sokezer áram nélküli tanya sorsáról.

Az országban mintegy tízezer tanyán élnek áram nélkül, a tanyavillamosítási "mintaterületnek kiválasztott Homokhátságon pedig mintegy 7600 lakott tanyán nincs áram - olvasható a Népszabadság hétfői számában.

A tanyavillamosítási tárcaközi bizottság várhatóan jövő év elejére dolgoz ki javaslatot a probléma megoldására. Ahol a vezetékes hálózat kiépítése nem kifizetődő, minden esetben meg kell vizsgálni a megújuló energiaforrások alkalmazhatóságát és azt, hogy milyen forrásokból lehetne a költségeket fedezni - mondta a Népszabadságnak Kiss Róbert, aki a zöldtárca politikai államtitkárának tanácsadójaként vesz részt a bizottság munkájában. Kiss szerint uniós támogatásra lehet számítani, mivel az EU-ban települési és gazdálkodási formaként egyedülálló a homokhátsági tanyavilág.

Kazai Zsolt, az Energia Klub szakértője a Népszabadságnak elmondta: az MTA és az Országos Területfejlesztési Hivatal megkezdte a tanyavilág felmérését, de még nem derült ki, hol lenne érdemes környezetbarát energiaforrásokat használni. Napelemek és szélturbinához csatlakozó speciális akkumulátorok biztosítják az áramot már most is két mintaépületnek, az egyik Tápiógyörkén, a másik a Börzsönyben van. A tapasztalatok azt mutatják, hogy másfél millió forintból fedezhető egy háztartás éves energiaszükséglete zöld áramforrásokból.

Jövőre állítólag újraindul a Nemzeti Energiatakarékossági Program 1,2 milliárd forintos kerettel, s ennek egyik célja épp az ilyen zöldenergia-projektek támagása. Az viszont kérdéses, milyen formában kapják meg a támogatást a tulajdonosok, hiszen a kis jövedelmű tanyák sokszor kevesebbet érnek, mint a zöldenergia-rendszerek.