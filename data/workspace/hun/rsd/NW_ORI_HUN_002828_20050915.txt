New York bedugult az ENSZ-csúcs miatt

Egyebek mellett közel 12 kilométeres repülési tilalmi övezettel igyekeznek óvni a New York-i ENSZ-csúcson részt vevő államfők biztonságát. Az ENSZ-központ körül a földön is biztonsági sávot alakítottak ki, számos utat lezártak. Négyezer rendőr vigyáz a világ vezetőire, miközben a New York-iak péntekig dugóból dugóba araszolhatnak. 

Az ENSZ történetének legnagyobb csúcstalálkozóját tartják a napokban New Yorkban. A világszervezet központjában szinte egymás sarkára lép a több mint 170 tagország csúcstalálkozón résztvevő államfője. Nemcsak az ENSZ épületében van azonban csúcsforgalom, hanem New Yorkban is egymást érik a dugók a biztonsági intézkedések miatt - írja a Washington Post. 

A városban az ENSZ-székházhoz vezető utakon sávokat különítettek el az oda igyekvő politikusoknak. Az ezeken kívüli útvonalak azonban alig járhatók. A csúcstalálkozó miatt nagyszabású biztonsági intézkedéseket vezettek be a nagyváros hatóságai, amilyenekre a republikánus párt tavalyi nagygyűlése óta nem volt példa.

Az ENSZ-központ körül széles biztonsági övet hoztak létre. Az oda belépő taxikat, áruszállító teherautókat ellenőrzőpontokon vizsgálják meg. Légi és vízi úton megtiltották a terület megközelítését, a központ körül majd 12 kilométer átmérőjű repülési tilalmi övezetet jelöltek ki.

A térség őrzésére négyezer rendőrt rendeltek, emellett a titkosszolgálatok is aktívak a környéken a biztonság érdekében, jóllehet nincsenek arra utaló jelek, hogy valakik terrorcselekményt próbálnának elkövetni a világ vezetői ellen. Sokan azonban a júliusi londoni robbantásokra emlékeztetnek, amelyeket a G8 skóciai tanácskozásának idején követtek el.

A nagyszabású forgalomelterelésekre előre igyekeztek felhívni a figyelmet, sőt az ENSZ 4 millió dolláros reklámkampányt is indított, amelyben előre is elnézést kér a New York-iaktól a várható kényelmetlenségekért. A televízióban, buszokon metróban látható felhívások egyike így szól: "Bocsánatot kérünk a közlekedési akadályokért, de remélhetőleg politikai akadályokat sikerül felszámolnunk." 