Kéthavi mélyponton a dollár

A forint kedden is erősödött a bankközi devizapiacon, az eurót 241,45/55 forinton jegyezték délután, mintegy 20 fillérrel gyengébben a hétfői árfolyamnál. A dollár közben két hónapja nem látott szintre gyengült az euróval szemben.

A forint délután 14,47 százalékon állt a 15 százalékos ingadozási sáv erős oldalán a bankközi devizapiacon, 53 bázispontra közelítve meg a sávszélt. A hétfő délután közzétett államháztartási hiány mintegy 20 milliárd forinttal magasabb volt ugyan a piaci várakozásoknál, a forint azonban erősödött. Nem rendítette meg a magyar devizát az sem, hogy az EU pénzügyminiszterei kedden az idei államháztartási hiány eléréséhez további intézkedéseket javasoltak a magyar kormánynak.

A dollár gyengült

Az amerikai fizetőeszköz nemzetközi szinten gyengült az euróhoz képest: egy euró New Yorkban 1,3324 dollárt ért kedd délután, a hétfő esti 1,3214 dollárhoz képest, ami január 4. óta a legalacsonyabb szint. Budapesten a kedden délután jegyzett 181,95/182,00 forintos árfolyam több mint egy forinttal volt gyengébb a hétfői 183,30/40 forintos árfolyamnál. A UBS svájci bank előrejelzése szerint három hónapon belül 1,36 dollár lehet az euró - írja a Bloomberg.