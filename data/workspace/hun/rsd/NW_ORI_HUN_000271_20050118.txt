Diáklányokon tesztelik az új antibébit

Egészséges önkénteseket keresünk klinikai gyógyszervizsgálatokhoz - olvasható a Műegyetem épületeiben elhelyezett plakátokon. A résztvevőknek kiemelt, százezres nagyságrendű díjazást ígérnek. A vizsgálatok során embereken még nem kipróbált gyógyszerkészítményeket tesztelnek. Az [origo] által megkérdezett egyetemisták többsége szerint csak "egy-két elvetemült" vállalná, hogy "gyógyszerkísérleteket végezzenek" rajta, bár sokak szerint ez attól függ, mennyi pénzről van szó. 

 

A Szent Margit Kórházban lévő vizsgálóállomásra keresnek "egészséges, 18 és 35 év közötti nőket és férfiakat hatósági engedéllyel rendelkező klinikai gyógyszervizsgálatokhoz" - olvasható a Műegyetem Informatikai Karán kitett plakátokon. A résztvevőknek kiemelt díjazás jár, ami a vizsgálóállomás munkatársai szerint százezres nagyságrendű. Jelenleg embereken még ki nem próbált új fogamzásgátló, illetve vérnyomáscsökkentő gyógyszereket készülnek tesztelni. Az általunk megkérdezett egyetemisták többsége nem szívesen vetné alá magát ilyen vizsgálatoknak. 

Csak sok pénzért vállalnák

"Én nem vállalnám. Mégiscsak egy gyógyszerkísérlet..." - mondja egy műegyetemista. "Sokszor láttam már ilyen plakátokat, egyetemeken, kollégiumokban" - teszi hozzá. "Lehet, hogy van egy-két elvetemült arc, aki vállalná, de szerintem nem nagyon érdekli az egyetemistákat" - mondja egy villamosmérnöki karra járó hallgató. "Kicsit rizikós, hogy másnap kihullik a hajam, vagy ilyesmi" - mondja egyikük. Mások a mellékhatások mellett az injekcióktól is félnek. 

Többek szerint ez gyors pénzhez jutási lehetőség: "Megfordulna a fejemben, ha nem lenne pénzem" - mondja egy egyetemista. "Ha olyan veszélyes lenne, nem engednék az ilyesmit, előtte biztos elvégezték az állatkísérleteket. Különben is, jobb, mintha a betegen próbálnák ki" - vélekedik. Az egyetemisták közül többen úgy gondolták, biztosan alá kell írni "egy papírt a kísérlet előtt, hogy ha károsodás van, azt saját felelősségére vállalja a résztvevő". 

Jelentkezőkből nincs hiány

A vizsgálatok 1-4 hétig tartanak, melyek során 10-15 alkalommal kell a vizsgálóállomásokon megjelenni - áll a plakáton. A jelentkezők széles körű tájékoztatást kapnak a vizsgálat jellegéről, valamint a vizsgált készítmény alkalmazási területéről. Először felmérik az önkéntesek egészségügyi állapotát, aláíratnak egy önkéntes beleegyező nyilatkozatot. A jelentkezők a vizsgálat során bármikor kiszállhatnak. A díjazás a vizsgálat hosszától függ, valamint a kényelmetlenségektől, amiket el kell viselni, például sorozatos vérvételekre is sor kerülhet. A díjazás összegét a szponzor - többnyire gyógyszergyártó cég - állapítja meg. 

Klinikai gyógyszervizsgálatokkal több helyen is foglalkoznak Magyarországon, ezek egyike a plakátokat kitevő Goodwill Research Kft. A vizsgálóállomás munkatársai az [origo]-nak elmondták, egy-egy gyógyszer tesztelése során körülbelül 36-70 önkéntesre van szükség. Főleg első fázisú vizsgálatokról van szó, amelyek során az állatkísérleteken és laboratóriumi vizsgálatokon átesett leendő gyógyszert első ízben adják embernek. "Tízezer gyógyszerből csak 3-5 jut el a klinikai, emberen történő vizsgálatig. Ezek közül egyből lesz gyógyszer" - mondta el Renczes Gábor, a vizsgálóállomás orvosi igazgatója. 

Renczes szerint általában nincs hiány jelentkezőkből, akik között "gyesen lévő mamáktól egyetemistákig vagy szakemberekig mindenki lehet". A motiváció - a pénz mellett - a kíváncsiság és a segíteni akarás is lehet. 

Kockázat mindig van

A vizsgálatok és a vizsgált gyógyszerek nagyon különbözők - hangsúlyozta az orvosi igazgató. "Minden új gyógyszer jelent egyfajta kockázatot", de nagy az esélye, hogy például egy vérnyomáscsökkentő készítmény arra, akinek nincs magas vérnyomása, nincs negatív hatással. A speciális vizsgálóállomások a kockázati tényezőt minimálisra csökkentik. 

A első fázisú vizsgálatok engedélyezése és lebonyolítása egyaránt szigorú hatósági és etikai bizottsági ellenőrzés alatt áll. A vizsgálóhelyek működéséhez többek között az Országos Gyógyszerészeti Intézet és az ÁNTSZ engedélyére van szükség, melyekhez szigorú előírásoknak kell megfelelni. A vizsgálatok során az önkéntesek élettani funkcióit és az esetleges mellékhatásokat alaposan és folyamatosan ellenőrzik. Ezen túl gyakran vérvétel is van, rendszerint 12-20 vérvétel van 24 óra alatt - olvasható a vizsgálóállomás honlapján. Korábban klinikai gyógyszervizsgálatokat csak férfiakon végeztek, manapság azonban egyre gyakoribbak a férfi és nő önkéntesek együttes bevonásával lebonyolított vizsgálatok. 

Wirth Zsuzsanna