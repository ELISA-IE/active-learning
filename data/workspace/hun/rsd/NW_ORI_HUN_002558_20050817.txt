Nem fizetnek a dráguló vérért a kórházak

Az Országos Vérellátó Szolgálatnak már egymilliárd forinttal tartoznak kórházak. A vérkészítmények ára átlagosan három százalékkal emelkedett augusztusban, és ez tovább nehezíti a kifizetéseket, írja a Népszabadság.

A Népszabadság információi szerint az egyre drágább vért egyre nehézkesebben fizetik ki a kórházak. Összesen egymilliárd forinttal tartoznak különböző egészségügyi intézmények az Országos Vérellátó Szolgálatnak. 

A vérellátó vezetője szerint ésszerűbben is felhasználhatnák a kórházak vért, olcsóbb például ha a beteg saját vérét kapja vissza. Miskovits Eszter szerint az is pazarlás, hogy a kórházak gyakran túl sok vért rendelnek, aztán a maradékot kiöntik. 

A kórházak viszont arra panaszkodnak, hogy egyre rosszabb helyzetben vannak: az első negyedévben 49-ről 61-re növekedett az eladósodott intézmények száma. Az országban 168 kórház működik, vagyis minden harmadik kórház bajban van. Így a drágább vérkészítmények csak újabb gondot jelentenek a fizetésképtelen kórházaknak.