Evásokat és kereskedőket ellenőriz idén az APEH

Az evás számlák befogadói, a textiltermékek és lábbelik forgalmazásával foglalkozó vállalkozások, valamint az Unión belül adómentes értékesítést végző cégek számíthatnak elsősorban adóellenőrzésre 2005-ben - derül ki az APEH legfrissebb közleményéből. 

Az adóhivatal az EU-n belüli adómentes értékesítés feltételei meglétének fokozott ellenőrzésével is megakadályozza a körbeszámlázásos módszer kialakítását, ezért szigorúan vizsgálja a termék más tagállamba történő eljuttatásának tényét, különös tekintettel arra, hogy hitelesek-e a fuvarokmányok, és hogy azokat szigorú számadású nyomtatványként kezelik-e. A 2005-ös ellenőrzési irányelvek szerint a vámhatóság export- és import adatszolgáltatását külön is összevetik az adóbevallások információival, és jelentős eltérés esetén kötelező az adóvizsgálat. Az APEH továbbra is fokozottan figyeli azokat az áfabevallásokat, amelyekben a nagy összegű eladások áfa-kötelezettsége megközelíti az ugyancsak nagy összegű vásárlások előzetesen fölszámított áfáját - olvasható az adóhivatal közleményében.

2005-ben az evások illetve az evás számlák befogadói is számíthatnak revízióra: szükség esetén mindkét félnél meggyőződnek a számlák valóságtartalmáról, és a gazdasági esemény tényleges teljesüléséről is. 

A kapcsolt vállalkozásoknál - ez különösen a multinacionális társaságokat érinti - az APEH fokozottan vizsgálja a transzferárak jogszerűségét. Kiemelt feladat megváltozott munkaképességű dolgozókat foglalkoztató szervezetek - különösen a kijelölt célszervezetek - állami dotáció igénylésének ellenőrzése.

2005-ben a legnagyobb adóteljesítménnyel rendelkező 3000 magyarországi adózó legalább 50 százalékát ellenőrzik (ebbe a körbe az idén azok a vállalkozások tartoznak, amelynek az adóteljesítménye 367,9 millió forintnál több).

Az irányelvek szerint hangsúlyosan ellenőrzik a teherfuvarozókat (az EU-n belül megvalósuló áruforgalomban betöltött meghatározó szerepük miatt), az építőipari vállalkozásokat, a számítástechnikai alkatrészek forgalmazóit, illetve az oktatási intézmények buszbérletvásárlásait; a textiltermékek és lábbelik kereskedéseit.