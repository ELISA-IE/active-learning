Hóvihar áldozata lett negyven chilei katona

A chilei hadsereg 41 katonája tűnt el a chilei Andok-hegységben. A katonák szerdán kerültek hóviharba, azóta nyomuk veszett. A mentőosztagok eddig 13 halálra fagyott katona holttestét találták meg. 

A chilei hadsereg negyvenegy katonája tűnt el az Andok-hegységben. A katonák szerdán kerültek hóviharba, azóta nyomuk veszett. Szinte biztos, hogy mindannyian életüket vesztették - mondta a chilei hadsereg főparancsnoka. Emilio Cheyre tábornok szerint hiba volt a katonákat ilyen időjárási körülmények között kivezényelni a menetgyakorlatra, ezért több felelőst elbocsátott és vizsgálatot rendelt el - írja a BBC. 

A katonák egy hegyi kiképző menetgyakorlaton vettek részt, amikor hatalmas hóvihar zúdult rájuk. A mentőosztagok eddig 13 halálra fagyott katona holttestére bukkantak. A menet negyven újoncból és egy kiképző tisztből állt, ami hatalmas felháborodást váltott ki elsősorban a hozzátartozók körében. Ők ugyanis felrótták a katonai vezetésnek, miként lehetséges, hogy újoncokat ilyen rendkívül nehéz gyakorlatra küldenek. Sajtójelentések szerint a katonák ruházata sem felelt meg az időjárási viszonyoknak. 