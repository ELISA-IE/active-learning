Légimentőt is küldhettek volna a lelőtt képviselőért

A Népszabadság szerint politikai körökből szeretnék megvizsgálni, miért nem küldtek mentőhelikoptert a hétvégén tragikus vadászbalesetet szenvedett Urbán Árpádért. Helikopterrel ugyanis 25 perc alatt kórházba kerülhetett volna a meglőtt parlamenti képviselő.

Politikai körökből kérik ki szerdán Urbán Árpád parlamenti képviselő tragikus halálesetéről szóló baleseti jelentést - írja a Népszabadság. A lap szerint azt szeretnék tisztázni, hogy nem lett volna-e gyorsabb, ha helikoptert küldenek a Balassagyarmat közelében súlyos sebesülést szenvedett, kórházba szállítása után elhunyt képviselőért. 

A baleset idején ugyanis mind Miskolcon, mind pedig Ferihegyen állt készenlétben mentőhelikopter - a jelenlegi leggyorsabb típusok - amelyekkel 20-25 perc alatt kórházba kerülhetett volna a sérült. A vadászbalesetet szenvedett szocialista párti képviselőt terepjáróval vitték ki a főútig, és onnan vitte mentő a balassagyarmati kórházba - írja a Népszabadság. 