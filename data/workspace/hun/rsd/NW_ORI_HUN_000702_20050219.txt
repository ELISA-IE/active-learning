A pucérságért nyitott művészeti klubot egy sztiptízbár

Rendhagyó módon kerülte ki egy sztriptízbár a teljes meztelenséget tiltó rendeleteket az Egyesült Államokban. A tulaj éjszakai művészeti klubot indított, ahol a vendégek ceruzával és vázlatlappal a kezükben élvezhetik a teljesen pucér lányok táncát. A helyi törvények ugyanis csak művészeti céllal engedik a meztelenkedést a közösségi helyeken. 

A művészet segítségével kerüli ki a szigorú helyi szabályokat egy amerikai sztriptízbár. Az Idaho államban lévő Boise-ban ugyanis a helyi rendeletek tiltják a teljes meztelenséget a közösségi helyeken, hacsak nem művészeti célból vetkőzik valaki pucérra - modellt áll egy művészeti iskolában, vagy színházi előadás alatt meztelenkedik. 

Ezt a törvény adta lehetőséget használta ki az Erotic City Strip Club. A mulatóhely Éjszakai Művészeti Klubjának látogatói 15 dollár ellenében kapnak egy vázlatlapot és egy ceruzát, és már élvezetik is a pucér táncos lányok előadását, ha pedig kedvük tartja, akár le is rajzolhatják őket. "Egy csomó ember nagyon jó képeket rajzolt" - állítja a bár tulajdonosa, Chris Teague. A legjobbakat ki is állítják a mulató falain. 

A tulaj szerint az ötletet egy olyan vendégtől kapták, aki úgy akart ingyen szórakozni, hogy cserébe felajánlotta: lerajzolja a lengén öltözött táncosokat - írja a BBC News. 