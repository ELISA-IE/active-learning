Túltelefonálták magukat a szegedi képviselők

Márciustól nem állja a szegedi önkormányzat a képviselők vezetékes hálózatról való telefonálását, mivel sokan magáncélra is használták a hivatali telefont. A jövőben a frakcióknak kell kifizetniük a telefonszámlát, ehhez viszont nem kapnak pluszpénzt.

 

A szegedi önkormányzat jegyzője körlevélben tudatta, hogy a magas telefonköltségek miatt márciustól nem állja a hivatal a képviselők vezetékes hálózatról való telefonálásának költségeit. A polgármester és az alpolgármesterek szobájában külön telefon van, a képviselők viszont eddig a képviselői iroda telefonjait használhatták korlátlanul. Itt mindenki a saját kódjával használhatja a telefont, ez alapján ellenőrizni tudják, ki mennyit telefonált.

 

"Sokan 40-50 ezer forintot is eltelefonáltak, ennyit nem lehet hivatali ügyben költeni" - mondta az [origo]-nak Révész Mihály, a szegedi MSZP-frakció vezetője. Ezt azzal indokolta, hogy manapság "kényelmesebb" a mobiltelefont használni. Hozzátette: a 42 képviselő - egyéni és listás képviselők összesen - volt, hogy több mint egymillió forintot eltelefonált.

 

Márciustól a frakcióknak kell állniuk a hivatali telefonokat. Erre nem kapnak pluszpénzt, minden frakciónak a saját keretéből kell kigazdálkodnia az összeget. Jelenleg a képviselői alapbér - bruttó 150 ezer forint - húsz százalékát kapják a frakciók, vagyis képviselőnként 30 ezer forintot. Így az öttagú MDF-MKDSZ-frakció havonta 150 ezer, a kilencfős Fidesz-MPSZ-frakció 270 ezer, a tizenhét tagú MSZP képviselőcsoport pedig 510 ezer forintból gazdálkodhat. Az MSZP szerint a frakciópénzből telik a telefonra, míg a Fidesz - bár egyetért a javaslattal - még egyeztetne az ügyben.