Kicsit gyengült a forint

A forint szerdán kissé gyengült a bankközi devizapiacon, az eurót fél négy tájban 251,60/70 forinton jegyezték, 40 fillérrel magasabban a keddi 251,20/30 forintnál. A forint 14 bázisponttal 10,88 százalékra gyengült a plusz-mínusz 15 százalékos ingadozási sáv erős oldalán. 

A karácsonyi ünnepek után először kinyitó londoni piacok sem élénkítették meg a régiós valuták kereskedését, trend nélküli árfolyammozgásról, alacsony fogalomról számoltak be a kereskedők. Az eurót 251,20-251,70 forint között jegyezték, s az év hátralévő két napján sem várnak ettől lényegesen eltérő kurzusokat.  

A dollár délutáni 211,20/40 forintos kurzusa mintegy 60 fillérrel volt gyengébb a kedd délutáni 212,00/10 forintnál.

A forintpiacon az overnight és a tomnext kamatok 50 bázisponttal 5,50/60 százalékra emelkedtek, a likviditásfelesleget ugyanis az Magyar Nemzeti Bankban helyezték el a bankok. Szerdától a lejáró 210,8 milliárd forint több mint dupláját, 552,9 milliárd forintot kötöttek le a jegybank kéthetes betétjében, ezzel a bankok kéthetes betétállománya 1.049,8 milliárd forintra nőtt. A hosszabb lejáratokon az idén már nem várnak jelentősebb üzleteket.

Az állampapírok másodpiacán az alacsony forgalomban egységes irányzat nélkül 1-2 bázisponttal mozdultak el a hozamok. 