Orbán állítólag tervezte a boros cég privatizációját

Tervezte, de győzelme esetén csak a 2002-es választások utáni időszakban kívánta megvalósítani a Tokaj Kereskedőház Rt. privatizációját a volt miniszterelnök. Ezt Orbán Viktor maga jelentette ki a családi érdekeltségébe tartozó társaság taggyűlésén - állítja az Élet és Irodalom című hetilap pénteken utcára kerülő számában közölt Tokaji borcsaták III. című riport. 

Az Élet és Irodalom két héttel ezelőtt közölte az első riportot a Tokaj Kereskedőház Rt. két kormányzati ciklusban is tervezett privatizációjáról. Az ÉS által hitelesnek tekintett dokumentumok meglepő tényt tartalmaznak: e szerint miniszterelnöksége idején Orbán Viktor is részt vett és felszólalt a felesége és baráti köre tulajdonában lévő Szárhegy-dűlő-Sárazsadány-Tokajhegyalja Kft. több közgyűlésén, sőt ezek egyikét a lap szerint a Miniszterelnöki Hivatalban tartották. Az említett kft.-ben tulajdonrésze volt Lévai Anikónak, Orbán Viktor feleségének, Kékessy Dezső volt párizsi nagykövetnek és Szász István Attilának, Orbán Viktor barátainak, továbbá Madarász László egykori Postabank-vezetőnek és Duda Attila ügyvédnek. Orbán Viktor korábban úgy nyilatkozott, hogy nem vett részt a cég taggyűlésein, és sosem támogatta az rt. privatizációját.

Amennyiben a dokumentumok hitelesek, bizonyítják, amit már 2000-2001-ben sokan tudni véltek a Hegyalján: az akkori miniszterelnök személyesen is részt vett abban a folyamatban, amelynek során a Tokaj Kereskedőház Rt. egyes értékes részeit a Lévai Anikó és a barátai tulajdonában álló társaságnak szerették volna átjátszani. Ehhez részekre kellett volna darabolni az ÁPV Rt. tulajdonában lévő Tokaj Kereskedőházat - amelynek jogi képviseletét éppen Szász ügyvédi irodája látta el. A lap most megjelent számában közölt dokumentum szerint Orbán azt mondta a szeptember 6-án tartott közgyűlésen: "Ezt a választások előtt nem lehet megcsinálni. A borkutatót nem lehet külön kihozni, óriási botrány lenne belőle. Ha szétszedjük az egészet, akkor ki lehet hozni a kutatót. 2002 után lesz aktuális." 

A riport első része után mindkét nagy párt parlamenti vizsgálóbizottságot akar alakítani, hogy kiderítsék: miként akarta magánosítani a Tokaj Kereskedőház értékes részeit a miniszterelnök családi érdekeltségébe tartozó cég számára az Orbán-kormány, illetve mivel próbálkozott a jelenlegi kormány, amely végül nem volt hajlandó a menedzsment, a dolgozók és a térség szőlőtermelői által alakított konzorciumnak odaítélni a céget. A riport közlését követően döntött úgy az ÁPV Rt., hogy a Tokaj Kereskedőház Rt. tartósan állami tulajdonban marad. 