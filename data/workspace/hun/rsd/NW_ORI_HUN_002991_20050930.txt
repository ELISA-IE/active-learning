Az ellenőrök is igazoltatnának

Növelné az ellenőrök jogkörét a BKV. A tervek szerint az ellenőrök igazoltathatnák a bliccelőket, jelenleg ezt nem tehetik meg és nem is tartóztathatják fel a jegy nélkül utazókat. Az általunk megkérdezett ellenőrök örömmel fogadnák változást. Kolláth György alkotmányjogász szerint azonban alkotmányellenes lenne az ellenőröket hatósági jogkörrel felruházni.

Növelné az ellenőrök jogosultságát a BKV annak érdekében, hogy hatékonyabban léphessenek fel a bliccelők ellen. A jelenlegi szabályok szerint az ellenőröknek rendőri segítséget kell kérniük, ha a lefülelt utas nem hajlandó megadni az adatait, mert az ellenőrök nem jogosultak az igazoltatásra. A rendőr kiérkezését viszont sok bliccelő nem várja meg, az ellenőr pedig nem tartóztathatja fel őket.

Történtek arra vonatkozó lépések, hogy az ellenőrök jogosultsága növekedjen - közölték az [origo] kérdésére a BKV sajtóosztályán. A változáshoz jogszabály-módosításra lenne szükség, ezt hivatalosan még nem kezdeményezték. A BKV tulajdonosa a Fővárosi Önkormányzat, ezért a közlekedési vállalatot érintő kérdésekről többnyire a Fővárosi Közgyűlés dönt. A BKV-tól kapott információink szerint az ellenőrök jogkörének kérdése már felmerült fővárosi képviselőkkel folytatott informális beszélgetéseken. 

"Nagyon jó lenne, végre nem mondhatná nekünk mindenki, hogy nincs jogunk semmihez" - mondták az [origo] által megkérdezett, név nélkül nyilatkozó ellenőrök. "Most teljesen tehetetlenek vagyunk, csak az nem bliccel, aki nem akar, főleg a feszíni közlekedésben. Leugranak a villamosról, vagy adják a hülyét, hogy nem értik, mit akarunk" - mondta az egyik metróaluljáróban dolgozó ellenőr pénteken. "Csak a becsületeseket tudjuk megbüntetni, akiknek épp lejárt a bérletük, és gond nélkül megadják az adataikat. Akik erre nem hajlandók, a rendőrt pláne nem várják meg, mi pedig nem tarthatjuk őket itt erőszakkal" - tette hozzá egy másik ellenőr.

Az ellenőrök hatósági jogkörrel való felruházása jogszabály-módosítást igényelne, erről a parlamentnek kellene döntenie - mondta az [origo]-nak Szálka Miklós, fővárosi fideszes képviselő. Az elképzeléssel Szálka nem ért egyet, szerinte az utóbbi időben a fővárosban bevezetett intenzív ellenőrzések már eredményre vezettek. Tapasztalatai szerint külföldön - Ausztriában és Németországban - úgy próbálják rákényszeríteni az embereket a jegyvásárlásra, hogy a bliccelést jelentik az elkapott utas munkahelyén, ez viszont mindenkit olyan kellemetlenül érintene, hogy inkább megveszi a jegyet vagy bérletet.

Megvalósíthatatlannak tartja a BKV elképzelését Molnár István SZDSZ-es fővárosi képviselő. Molnár is utalt rá, hogy ehhez a rendőrségi törvény módosítására lenne szükség. Másrészt pedig az ellenőröket külön oktatásra kellene küldeni, hogy megtanulják, hogyan éljenek a hatósági jogkörrel - tette hozzá.

Kolláth György alkotmányjogász szerint alkotmányellenes lenne az ellenőröket hatósági jogkörrel felruházni. Jogilag az utas és a közlekedési vállalat között egy szerződés jön létre, ha az utas bliccel, akkor szerződést szeg, de ez még nem jogosíthatja fel a közlekedési vállalatot, hogy ezt követően hatóságként lépjen fel. A közlekedési vállalatok legfeljebb olyan szerződést köthetnek a rendőrséggel, hogy bizonyos megállókban állandóan legyenek rendőrök és segítsék az ellenőrök munkáját, de az ellenőrök nem vehetik át a rendőrök szerepét - mondta.Tiefenthaler Eszter