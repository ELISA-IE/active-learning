Az ország leggazdagabb embere orosz

A Népszabadság gondozásában megjelent 150 leggazdagabb Magyarországon című kiadvány szerint az ország leggazdagabb embere az ÁÉB Bank orosz tulajdonosa 83 milliárd forintos vagyonnal. A leggazdagabb magyar Csányi Sándor, az OTP Bank elnök-vezérigazgatója, akinek a tavalyi 30-ról idén 60 milliárdra nőtt magánvagyona. A lista elején egyébként csak a sorrend változott.

A leggazdagabb magyarokat összesítő, százról százötvenesre bővült rangsorba most nemcsak magyarok, de Magyarországon élő külföldi üzletemberek is bekerültek. Így a listának két első helyezettje is van: 83 milliárd forintra becsült magánvagyonával a 11 éve Magyarországon élő orosz üzletember, az Általános Értékforgalmi Bank (ÁÉB) tulajdonosa, Medget Rahimkulov került a dobogó legfelső fokára. 

A Gazprommal szoros üzleti kapcsolatban álló milliárdos a leggazdagabb magyart, Csányi Sándort, az OTP Bank elnök-vezérigazgatóját előzte meg, akinek vagyonát 60 milliárd forintra becsüli a kiadvány. Csányi Sándor magánvagyona egy éve még "mindössze" 30 milliárd forint volt, pontosan fele a most közzétett 60 milliárdnak.

Csányi 10 milliárd forinttal előzi meg Trigránitos üzlettársát, Demján Sándort. A listán utánuk Várszegi Gábor (a Fotex alapítója és fő tulajdonosa) következik 48 milliárd forinttal, majd Széles Gábor (ipar, média) 45 milliárddal. Leisztinger Tamásnak, az Arago tulajdonosának a lista szerint 38,2 milliárd forintja van. Nagy Elek, a Vegyépszer képviseletében 37 milliárd forintot tud felmutatni, Bige László Tibor (vegyipar) 31 milliárd forinttal rendelkezik. A wallisos Veres Tibor 30 milliárd forinttal a lista kilencedik helyén van, míg az első tízes csoportot Wáberer György fuvarozó zárja 28 milliárd forintos vagyonával.

Az első 150 közé két kormánypárti politikus is bekerült. Gyurcsány Ferenc miniszterelnök a lista 72. helyén áll 4 milliárdos becsült vagyonával, míg Kóka János gazdasági miniszter 3 milliárddal a 101.

Szegények a magyar gazdagok

A hazai milliárdosok kifejezetten szegénynek tűnnek, nemcsak a világ élmezőnyéhez, de a kelet-európai gazdagokhoz képest is. A hosszú évek óta a világ leggazdagabbjaként számon tartott 49 éves Bill Gates 46,5 milliárd dolláros vagyonának egy százalékával (ez nagyjából 90 milliárd forint) is könnyedén maga mögé utasítaná a magyar listavezetőket, de a Harry Potter-regények szerzője, J. K. Rowling is több mint kétszer annyi pénzt keresett műveivel az elmúlt néhány évben, amennyi az idén a leggazdagabb magyarok listájának első helyéhez kellett.

Magyar a száz leggazdagabb kelet-európai közé sem jutott be. Kelet-Európa dollármilliárdosainak klubjában - ami 200 milliárd forint körüli magánvagyont jelent - a legvagyonosabb oroszok mellett akad ukrán, lengyel, szerb és cseh üzletember, sőt - bár ez a legfrissebb régiós listán még nem szerepel - a Iosif Constantin Dragant néhány hónapja, egy bankfúzió révén leköröző leggazdagabb román, Ion Tiriac vagyona is elérte ezt a "bűvös határt", amit a hazai gazdagoknak egyelőre nem sikerült megközelíteni. Ezt a Népszabadság egyebek mellett azzal magyarázza, hogy a tényleges és a látható vagyon között jelentős az eltérés Magyarországon.