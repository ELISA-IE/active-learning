A 4-es metró miatt perel egy társasház

Beperelték a Közlekedési Főfelügyeletet egy XI. kerületi társasház lakói, mert kihagyták őket a négyes metró nyomvonalának engedélyezéséből. A tervek szerint az épület alatt vezet majd a metróalagút. 

A Közlekedési Főfelügyelet ellen indítottak pert egy társasház lakói, mert nem vonták be őket a négyes metró nyomvonalának engedélyezési eljárásába. Az épület a metró nyomvonalán van, a tervek szerint alatta vezet majd a metróalagút. A lakók azt kérik, hogy ismerjék el őket ügyfélként az ügyben. Azért a Közlekedési Főfelügyeletet perelték be, mert a vasúthatósági engedélyeket itt adják ki. A Főfelügyelet korábban arról hozott határozatot, hogy a társasház nem tekinthető ügyfélnek, akik ezért indítottak pert.

"Úgy gondolom, hogy más tulajdonán nem lehet építkezni a tulajdonos megkérdezése nélkül. Mi szeretnénk, hogy ügyfélnek tekintsenek minket ebben az eljárásban" - mondta el az [origo]-nak a társasház egyik lakója. A lakó nem tud arról, hogy a közelben lévő házakban élők is tiltakoznának a négyes metróval összefüggésben.

Megkerestük a Közlekedési Főfelügyelet jogi főosztályának vezetőjét is az ügyben, ő azonban nem volt hajlnadó nyilatkozni, mondván, hogy folyamatban lévő perről van szó.

A perben illetékes Fővárosi Bíróságnál azt közölték: a kérdéses közigazgatási perben bizonyítási indítványt nyújtottak be. Ezért a következő tárgyalás időpontja attól függ, mikor érkeznek be a szükséges iratok. "A határnap hivatalból lesz kítűzve, az iratok beérkezésétől függően" - közölte Wéber Edina, a bíróság sajtósa.