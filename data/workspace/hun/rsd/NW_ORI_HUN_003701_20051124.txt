Használt lakást Fészekrakóból

Elsősorban a panellalkásokból válogathatnak a Fészekrakó-program résztvevői, de más lehetőségeik is akadnak - derül ki a Duna House legfrisebb ingatlanpiaci körképéből.

Van miből válogatniuk azoknak, akik a Fészekrakó program 12 milliós határát figyelembe véve, használt lakás vásárlását tervezik, azonban nagyobb alapterületű otthonokból Bel-Budán és a Belvárosban elég behatárolt a kínálat, a központtól távolabbi kerületekben viszont akár 3 szobás ingatlanok közül is lehet ennyi pénzből válogatni - áll a Duna House legfrisebb piaci körképében. 

 

Az I. kerületben ennyi pénzért használt lakásból elvétve akad csak néhány a kínálatban, pár kis alapterületű, jellemzően földszinti lakás közül válogathatunk. Ugyanez a helyzet a II. kerületben is, itt is kevés lakás van a piacon ebben az árkategóriában, ezek főként a Margit körút környékén vannak. A XII. kerületben szintén nagyon szűkös a kínálat, de kis szerencsével  garzonlakásra bukkanhatunk, ahonnan pazar a kilátás. 

 

A három "elit" budai kerületben a legolcsóbb - kétségkívül kompromisszumokra késztető - lakást 7,6 millió forintért kínálják, a négyzetméterár átlagosan 330 ezer forint, azonban a helyszín és a lakás állapota ezt jelentősen befolyásolja - mondja Murányi Ákos, a Duna House elemzési vezetője.