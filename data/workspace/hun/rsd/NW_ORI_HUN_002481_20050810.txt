Fognyűvő drog terjed Amerikában

Crystal Meth nevű, házilag előállítható amfetaminszármazék terjed az USA-ban. Az olcsó és könnyen hozzáférhető kábítószer gyors terjedésére a fogorvosok figyeltek fel: az anyag ugyanis gyorsan elrohasztja a fogakat.

A crystal meth nevű új kábítószer gyorsan terjed az Egyesült Államokban, elsősorban a szegények körében. Az amerikai sajtó éppúgy a szegények kokainjának nevezi a divatba jövő anyagot, mint korábban a cracket nevezték, ez azonban nem kokainszármazék, hanem methylamphetamin alapú por. Az anyag azért is terjedhet nagyon gyorsan, mert legálisan hozzáférhető alapanyagokból viszonylag egyszerűen házilag is előállítható. A kábítószer gyorsan terjed Dél-Afrikában (ott "tik" néven ismert), és használják Új-Zélandon is. Európában még nem jellemző a fogyasztása. Az USA-ban a Hawaii-szigeteken és az ország középső részeiben a legelterjedtebb, de egyre több fogyasztót regisztrálnak a keleti parton is.

A drog gyors terjedését a fogorvosok vették észre először. A crystal meth egyik mellékhatása ugyanis az, hogy használójának fogait törékennyé teszi, a fogak könnyen kilyukadnak, és gyorsan elrohadnak. Az amerikai fogorovosok jelenleg arról vitatkoznak, hogy bejelentsék-e a rendőrségen, ha páciensük állapota arra utal, hogy crystal meth tette tönkre a fogait. 

A drog illegális, de alapanyagai szabadon hozzáférhetők: megfázás- és allergiaellenes gyógyszerekből és ammóniákból lehet előállítani. Lebuktattak már ugyan nagy tételben dolgozó illegális laboratóriumokat is, de általánosan a házi kotyvasztás a jellemző. Ettől még nehezebb lebuktatni a fogyasztókat, hiszen nem kell dealerhez járniuk. A crystal metht jellemzően orrba szippantják, de intravénásan is használják.