Skót kutatók szerint nem árt a heroin

Számos bírálat érte azt a skót kutatási eredményt, ami szerint a heroint hosszú időn át lehet élvezni anélkül, hogy komoly károsodásokat okozna az emberi szervezetben. Néhány kutató megvizsgált 126 heroinistát, és arra jutottak, hogy sem egészségügyi, sem szociális problémát nem okoz a drogfogyasztás az életükben.

A glasgow-i egyetem kutatói 126 városlakót vizsgáltak, akik régóta heroinfogyasztók. Azt állapították meg, hogy egyiküknél sem tapasztalható olyan egészségügyi vagy szociális probléma, mint amit a kábítószer-fogyasztóknál szoktak tapasztalni. A vizsgált személyek közül többen jól képzett, jó állással rendelkező egyének voltak. Volt közöttük főszakács, számítógépes analitikus és vízvezeték-szerelő is - írta a Guardian. 

Az egyik brit egészségügyi szaklapban megjelent kutatás eredménye nagy vitát váltott ki a droghasználatról. David Shewan, a kutatás egyik résztvevője, aki az erőszakos viselkedést kutatja a glasgow-i egyetemen, azt bizonygatta, hogy a cikkben nem próbálták háttérbe szorítani a droghasználattal kapcsolatos veszélyeket. "A tanulmány nem arról szól, hogy a heroint biztonsággal lehet használni, ez egy nagyon veszélyes anyag, mert könnyű a rabjává válni. Csupán arra próbáltuk felhívni a figyelmet, hogy egyénenként változó a hatás" - mondta. Alistair Ramsay, a Skócia a Drog Ellen csoport tagja szerint viszont egyáltalán nem hasznos, ha olyan példák kapnak nagy nyilvánosságot, amelyek arról szólnak, hogy valakit nem károsít a drog.

A heroinhasználók száma folyamatosan csökken Skóciában, azonban még mindig körülbelül 50 ezren vannak. "Ezeknek az embereknek igenis vannak egészségügyi, pénzügyi, családi problémáik a dorghasználat miatt" - közölte Ramsay. "Ha 50 ezer ember azt mondja, hogy nem tudja irányítani az életét a heroin miatt, mire 126 közli, hogy ő meg igen, akkor nem kell ahhoz matematikusnak lenni, hogy rájöjj, ebből a statisztikai adatból azt leszűrni, hogy a heroin nem ártalmas, nem túl szerencsés."

A Skócia a Drog Ellen csoport tagja a Guardiannak azt mondta: "mi azt az üzenetet akarjuk közvetíteni, hogy a heroin nagyon veszélyes kábítószer. Mindenki úgy kezdi, hogy azt hiszi, kontrollálni tudja majd magát, aztán egyszer csak rájön, hogy mégsem. Valószínűleg a kutatásban részt vevők még épp félúton voltak."

A kutatásban részt vevő 94 férfi és 32 nő háromnegyede dolgozott, többen magas beosztásban. Csupán ketten nyilatkoztak úgy, hogy a drog miatt elvesztették munkájukat. A megkérdezettek kétharmada tanult tovább a középiskola után. A válaszadók fele jónak írta le egészségét, és a négyéves kutatás végére csak hat embernek volt szüksége szakorvosra.

A kutatást a skót vezetés is támogatta. Jack McConell, Skócia első minisztere közölte: szerinte fontos, hogy a drog hatásait kutatták, ugyanakkor következetesen elutasította a droghasználatot. A kutatásban részt vevő Shewan szerint a cikkük fő üzenete, hogy nyitottan kell hozzáállni a drogproblémákhoz.