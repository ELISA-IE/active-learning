Kínától fél Kupa

Kínától félti a magyar könnyűipart Kupa Mihály, a Centrum párt elnöke. Kupa keddi sajtótájékoztatóján méltatta ugyan a gazdaság 2004-es eredményeit, de a jelenlegi helyzetben szerinte nem kellene adócsökkentésről beszélni.

Kína miatt tűnik majd el a magyar könnyűipar Kupa Mihály, a Centrum párt elnöke szerint. Kupa keddi évértékelőjében elmondta: mivel Kína teljes jogú tagja lett a Világkereskedelmi Szervezetnek (WTO), a korábbi kvótakorlátozások nélkül exportálhat könnyűipari termékeket. Kupa Mihály szerint Magyarország nem készült fel a tömeges kínai könnyűipari import hatására. A volt pénzügyminiszter szerint a magyar könnyűipart csak az mentheti meg, ha különleges minőségű kézműiparral előállított termékek gyártására áll rá, ellenkező esetben "le fognak mosni a kínaiak" - fogalmazott az Antall-kormány második pénzügyminisztere.

A pártelnök szerint a magyar gazdaságnak Közép-Európában és a Balkánon kellene terjeszkednie. Ugyanakkor fontosnak tekinti a jelenlétet a keleti piacokon: Oroszországban és Kínában. Az arab országokkal jelenleg nehéz megfelelő gazdasági partnerséget kialakítani, mert  "az el van szúrva egy kicsit" - utalt Gyurcsány Ferenc miniszterelnök terroristás elszólására Kupa.

A pártelnök méltatta a 2004-es év gazdasági eredményeit, ugyanakkor bírálta a kormányzat és a Fidesz adóreformmal kapcsolatos elképzeléseit. Mint elmondta, a parlamentben jelenleg mindenki egyetért abban, hogy szükség van az adóreformra és a közterhek csökkentésére. Kupa szerint ugyanakkor senki sem emel szót a Országgyűlésben amiatt, hogy a jelenlegi költségvetési hiány miatt nem kellene adócsökkentésről beszélni.