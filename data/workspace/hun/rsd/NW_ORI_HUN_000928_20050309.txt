Zsírleszívás: nem műhiba okozta a halált

Nem orvosi mulasztás miatt halt meg az az osztrák nő, akin Magyarországon hajtottak végre zsírleszívást - állapította meg a rendőrségi vizsgálat. A fiatal osztrák nő a januári műtétje másnapján halt meg.

Nem orvosi mulasztás következtében halt meg az az osztrák nő Mosonmagyaróváron, akin zsírleszívást hajtottak végre - közölte a Népszabadsággal Csuti-Kovács Krisztina, a Győr-Moson-Sopron Megyei Rendőr-főkapitányság sajtószóvivője. Az eljárásba bevont orvos szakértő véleménye szerint a beavatkozás ismert kockázati szövődménye, tüdőembólia okozta a 32 éves nő halálát. 

A zsírleszívás-műtétet egy pécsi orvos végezte el Mosonmagyaróváron. Az orvos szakértő úgy ítélte meg: a beavatkozás a szakma szabályai szerint, rendben zajlott. Orvosi mulasztás nem történt. Szakmai szabálysértés vagy bűncselekmény gyanúja nem merült fel. A beteget az orvos a műtét előtt németül tájékoztatta a lehetséges kockázatokról. A magánpraxist folytató pécsi orvosnak érvényes szerződése volt a mosonmagyaróvári kórházzal, amelytől a műtőt kibérelte. A rendőrségi szóvivő közölte: az államigazgatási eljárás lezárult.