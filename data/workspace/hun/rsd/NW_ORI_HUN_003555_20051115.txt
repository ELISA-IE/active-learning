Gallup: Népszerűek Gyurcsány és Orbán ötletei is

Az MSZP és a Fidesz új javaslatai egyaránt tetszenek az embereknek - derül ki a Gallup telefonos felméréséből. Orbán Viktor garanciatörvényre vonatkozó ötlete és Gyurcsány Ferenc választójogireform-javaslata mindkét párt szavazói körében népszerű.

A Magyar Gallup Intézet a közelmúltban felvetett politikai javaslatokról kérdezte az emberek véleményét. A kérdéseket általánosságban fogalmazták meg, nem vizsgálták, hogy a válaszadó hallott-e a javaslatokról, és tudja-e, kitől származnak. A válaszok tanúsága szerint az Orbán Viktor-féle garanciatörvény és a Gyurcsány Ferenc miniszterelnök által felvetett választójogi reform is népszerű, bár a kormányfő közjogi ötlete valamivel jobban megosztja a válaszadókat. 

Gyurcsány javaslata arra irányult, hogy a kis pártok nagyobb eséllyel jussanak a parlamentbe, ne legyen kétpártrendszer. A kétpárti parlament az emberek fele számára nem szimpatikus, de a választók 41 százaléka nem bánná, ha a mostani kis pártok kimaradnának a 2006-ban megalakuló új Országgyűlésből.Az MSZP szavazóinak 49, a Fidesz szavazóinak a 41 százaléka tartja úgy, hogy egy kétpárti parlament problémás lenne. Az SZDSZ szimpatizánsainak 74 százaléka, az MDF mellett állóknak csupán 50 százaléka vélekedett így. Igaz, az MDF-szavazók 18 százaléka nem mondott véleményt ebben a kérdésben.Orbán Viktor ötlete, a "nemzeti garanciatörvény" kapcsán megfogalmazott javaslatok egyaránt kedvező fogadtatásra találtak a kormánypárti és az ellenzéki szavazótáborban. A legnépszerűbb, 73 százalékban támogatott javaslat az energiaárak rögzítése. A legkevésbé a panelfelújítási program törvénybe iktatását pártolják a válaszadók, csak 49 százalékuk szerint fontos ezt kétharmados törvénnyel megerősíteni. A családi adókedvezmények megőrzését 71 százalék, a 13. havi nyugdíj megtartását 65 százalék tartja fontosnak. A nemzeti garanciatörvény kapcsán megfogalmazott javaslatokkal annál inkább egyetért valaki, minél kevésbé iskolázott - derül ki a felmérésből.A 13. havi nyugdíj megőrzése az MSZP-szavazók 73, a Fidesz szavazóinak csak 64 százaléka számára nagyon fontos. Ugyanakkor a családi adókedvezményt a Fidesz-pártiak 81, az MSZP-szavazók 66 százaléka akarja garanciatörvénnyel megóvni.A panelfelújítási programot a Fidesz-szavazók 53, az MSZP szavazók 51 százaléka védené így. Az infláció mértékét meghaladó energiaáremelkedés törvénybe iktatott korlátozásáról az MSZP-szavazók 70, a Fidesz-szavazók 79 százaléka gondolja, hogy nagyon fontos.A vizsgálat során a Gallup a pártpreferenciákat is felmérte. A Fidesz támogatóinak aránya 31 százalékra nőtt, és így visszaállt a korábbi tartományba. Az MSZP pártolóinak teljes népességen belüli aránya megegyezik az októberben személyes megkérdezés során talált 25 százalékos értékkel. Az SZDSZ-t 3, az összes többi pártot kevesebb mint 2 százalék választaná egy most vasárnapi szavazáson. A megkérdezettek 19 százaléka nem tudja még, hogy kire szavazna, vagy nem akarja megmondani, míg 15 százalék azt felelte, hogy nem menne el szavazni. A felmérésben összesen 819 felnőtt magyar állampolgárt kérdeztek meg telefonon november 9. és 12. közt az ország 147 településén. A minta összetétele a nemek aránya, az életkori csoportok és a településtípus szerint pontosan követi az ország felnőtt  lakosságának összetételét. 