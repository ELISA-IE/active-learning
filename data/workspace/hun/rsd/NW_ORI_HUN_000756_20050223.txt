Ösztöndíjat kaphatnak a szegény iskolások

A hátrányos helyzetű iskolások esélyegyenlőségének javítására új ösztöndíjprogramot fogadott el a kormány, amely a tervek szerint összesen 22 ezer gyereket érint. Az oktatási tárca által kidolgozott "Útravaló" nevet viselő program nemcsak a gyerekeket, hanem az őket mentorként segítő pedagógusokat is támogatja, akiknek a gyerekekkel közösen kell pályázniuk a programba kerülésért.

Az oktatási rendszer jelenleg nem biztosítja az esélyegyenlőséget valamennyi fiatalnak: a hátrányos társadalmi helyzetű, de tehetséges fiatalok előtt nem nyílnak olyan lehetőségek, amelyek nyitottak a megfelelő családi és anyagi háttérrel rendelkező diákok előtt - indokolta a kormány az új ösztöndíjprogram életre hívását, amely az eddig meglevő ösztöndíjak mellet futna majd. "A társadalmi különbségek elmélyülésének szeretnének hadat üzenni, és elő szeretnék segíteni, hogy az oktatási rendszer ne nyomja el a kreativitást és az önálló gondolkodást" - mondta Magyar Bálint oktatási miniszter.

Az általános iskolások közül 8 ezer hetedikes és nyolcadikos tanuló kaphat ösztöndíjat (havi 3 ezer forintot), amelynek célja, hogy segítse őket a középiskolai továbbtanulásban. A diákokon kívül ezerhatszáz mentor is részesülhet a támogatásban (havi 4 ezer forint), akik célprémiumot is kapnak, ha az általuk támogatott diák bekerül egy érettségit adó középiskolába.

A középiskolai diákok közül szintén 8 ezer diák juthat (ezerhatszáz mentorral) havi 4,5 ezer forint ösztöndíjhoz, de a program azokat a hátrányos helyzetű szakiskolásokat is támogatja (összesen 2 ezret), akik valamilyen hiányszakmát tanulnak. A program ezeken kívül további 4 ezer, műszaki, természettudományok területén vagy pedig matematikában kiemelkedő képességű tanulót és az őket segítő 800 pedagógust támogat, hogy elősegítse további fejlődésüket.

A programra idén 1 milliárdot szán a kormány jövőre pedig már 2,2 milliárd forintot fordítanának. Az ösztöndíjra a mentornak és a diákoknak közösen kell pályázniuk.