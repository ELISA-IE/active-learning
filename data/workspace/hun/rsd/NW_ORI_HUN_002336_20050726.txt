Egymilliárdért perel a Ringier Kiadó

Közel egymilliárd forintot követel a Ringier Kiadó Kft. (RK) védjegybitorlás miatt a Híd Rádiótól, az Elliot Associatestől és a Middleton International Limitedtől (MIL) - értesült a Napi Gazdaság. 

A napokban született meg az elsőfokú bírósági ítélet a Ringier és a MIL perében, amelyet a kiadó a Színes Bulvár Lap (tavaly októberig Színes Mai Lap) miatt indított. A döntés szerint a Kajmán-szigeteken bejegyzett cég egyetemlegesen és korlátlanul felel a Híd Rádió és Műsorszóró Rt. védjegybitorlásáért. A Ringier várhatóan fellebbezni fog a döntés azon része ellen, amely elengedi a Híd Rádió fő tulajdonosát, az Elliot Associates L. P. befektetési alapot. 

A RK az után indította meg a kártérítési pert a Híd Rádióval szemben, hogy javára jogerős bírósági döntés született a Színes Mai Lap megjelölés jogtalan használata miatt. A Ringier álláspontja szerint a Színes Bulvár Lapnál az eseményeket a három cég változó szereposztásban, de egységes virtuális vállalatként irányította. A Fővárosi Bíróság azonban elfogadta az Elliot Associates alperes védekezését, miszerint nem lépte át a szokásos részvényesi kompetenciahatárokat.

Réti László, a RK-t képviselő ügyvédi iroda munkatársa szerint egy teljesen új napilapmárka bevezetése sokkal kevesebb befektetést igényel, mintha egy ugyanezt a lapot a piacon már sikeres, ám más tulajdonában álló újsághoz hasonlítják. Ezért a kiadó 2001 tavaszától 2003 őszéig havi húszmillió, azt követően a bitorlás befejezéséig havi tizenötmillió forintot követel, amely a kamatokkal együtt közel egymilliárd forint - írja a Napi Gazdaság.