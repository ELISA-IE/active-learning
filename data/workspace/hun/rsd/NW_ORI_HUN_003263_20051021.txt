Agyonvertek egy meleg pincért Londonban

Két férfi agyonvert egy 24 éves meleg bárpincért Londonban. A rendőrség szerint a gyilkosságot homofób indítékból követték el. A tetteseket még nem fogták el.

Két férfit köröz a rendőrség, amiért halálra vertek egy meleg bárpincért Dél-Londonban, a Clapham Common parkban. 

Október 15-én, szombat hajnalban találtak rá az eszméletlenre vert Jody Dobrowskira, a camdeni Rise melegbár 24 éves helyettes üzletvezetőjére. Azonnal kórházba szállították, de vasárnap belehalt súlyos fej-, nyak- és tarkósérüléseibe.

A támadásnak több mint tíz szemtanúja volt, akik hallották, hogy a gyilkosok meleggyűlölő szidalmakat kiabáltak. A rendőrség emiatt meg van győződve arról, hogy homofób támadás történt. A szemtanúk szerint mindkét elkövető a húszas éveiben járó fehér férfi.

A rendőrség nagy erőkkel keresi Dobrowski gyilkosait, kézre kerítésükhöz a nyilvánosság segítségét kérték. Tavaly összesen 140, ugyanezen a környéken elkövetett homofób támadásról szerzett tudomást a rendőrség. 

Peter Tatchell, az OutRage nevű melegjog-védő szervezet szóvivője szerint valószínűtlen, hogy a tettesek első áldozata lett volna Doborwski, és valószínűleg újra támadnak majd, ha nem fogják el őket időben.