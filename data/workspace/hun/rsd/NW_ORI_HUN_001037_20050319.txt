Legalább nincsenek farkasok és kígyók

Magyarország nem jó hely olvasóink nagyobb része szerint, bár sokan gondolják úgy, hogy máshol sem éreznék jól magukat. Sokan úgy vélekedtek, csak azért szeretik Magyarországot, mert ez a hazájuk. Pozitívumként a magyar nők szépségét, a finom ételeket, a szép tájat említették a legtöbben. Volt azonban, aki kijelentette, gyűlöli Magyarországot a politikusok, a rossz közlekedés, a reménytelenség és a szegénység miatt.

Nem szeret Magyarországon élni az [origo] olvasóinak többsége - derül ki a "Miért jó Magyarországon élni?" kérdésre adott válaszokból. Az [origo] által indított fórumban a hozzászólók között sokan vannak azok is, akik szerint jó hely Magyarország, bár a legtöbben kijelentették, ennek csak a hazaszeretet az oka. Egyik olvasónk úgy gondolja, azért szeretjük Magyarországot, mert mazochisták vagyunk.

A szar úszik a vízen

Ahogy Hofi Géza mondta: " Nálunk az egy före jutó bunkók száma kettő!" - idézi egyik olvasónk a humorista szavait. Olvasóink többsége leginkább a politikusokat hibáztatja az ország állapotáért, akiket korruptnak, hazudozónak, ostobának és elnyomónak tartanak. "Megtömik sokan a zsebüket, emiatt sokan meg nélkülöznek. Ebben az országban becsületesen nem lehet spórolni későbbre, csak ha zsiványkodsz. Ha tehetném, elhúznék máshová innen" - írja egy olvasó. 

"Magyarország 1000 éven keresztül fennmaradt az óriási szláv, germán és latin népek tengerében. A szar úszik a vízen" - írja egyik olvasónk. Rosszak és szemetesek az utak,  kevés a fizetés, miközben minden drága, nincs összetartás az emberek között - sorolták a negatívumokat olvasóink. "Magyarország sötét, szürke, depressziós, ahol az embereknek csak évente 2-3 hónapon át lehet mosolyt látni az arcán, amikor süt a nap" - vélekedtek. Van, aki szerint az a probléma, hogy "az összes rádióadón csak primitív zene szól". 

Jó hely, mert nincsenek skorpiók

Sok olvasónk szállt vitába azokkal, akik elmennének innen. A legtöbbször a magyar nők szépségét, a finom ételeket és borokat, a híres tudósokat és sportolókat, a szép tájat említették pozitívumként olvasóink. "Félre kellene tennünk a pesszimizmust" - tanácsolta egy olvasónk az elgéedetlenkedőknek. 

Meglepő módon több olvasó gondolta úgy, hogy Magyarország azért jó hely, mert nincs életveszélyben az ember természetjárás közben, mert nincsenek kígyók skorpiók, medvék, farkasok. Sokan örülnek annak is, hogy nincsenek komoly természeti katasztrófák, vulkánok vagy földrengések. 

"Bámulatos a nyelvünk, a kultúránk, és igen, az oktatásunk is! Isteniek az ételeink és színes, igazi egyéniség a többség!" - írja egy olvasó. "Vannak még egyszerű, tiszta lelkű emberek, akik kedvesek, becsületesek, nem hivalkodóak, nem képmutatók és nem harsányak. A magyar ember nagyon találékony és szorgalmas" - gondolják többen. 

"Talán mert jók a csajok, a kaja, itt a család, a haverok, a gyökereim, nem tudom, sokat gondolkozik ezen az ember, miért is ragaszkodik ennyire, hiszen a politikusok hülyék, szar a kiszolgálás, a nagy többség enervált, undok vagy kekk, golyófejű kigyúrt nagypofájú piti gengszter, aki azonnal üt, ha megkérdezed, mennyi az idő, és mégis jó itt, mert sok a hülye és könnyen lehet nyomulni, meló nélkül pénzt keresni, mert szeretek itt lenni, mehetnék bárhová, mégis ide vágynék, van ennek a helynek valami varázsa, a várban sétálás közben, lenézni a városra a Halászbástyáról éjszaka, miközben szerelmes szavakat duruzsol az ember a lány fülébe, annyi emlék, mind ide köti az embert, jó itt a sok hülye ellenére!" - összegezte egyik olvasónk a hozzászólásokat. 