Egyre többen bankolnak interneten

2004. december 31-én 476 ezer lakossági és 74 ezer vállalati ügyfél rendelkezett internetbanki szolgáltatások igénybevételére vonatkozó szerződéssel a hazai hitelintézeteknél, ami éves szinten 44, illetve 36 százalékos növekedést jelent. A korábban szkeptikus biztosítók között nőtt az optimizmus az internet üzleti hatásaival kapcsolatban - derül ki a GKI felméréséből.

Tavaly a negyedik negyedévben a pénzügyi szolgáltatók internethasználati indexe (a GKI - T-Mobile e-Pénzügyi Index, mely a bankok és a biztosítótársaságok internettel szembeni várakozásait tükrözi) 21,5-ös értékre nőtt. Az előző negyedévvel szembeni jelentős növekedés a biztosítók szinte minden területen tapasztalható optimizmusának köszönhető. A bankok és a biztosítók közötti véleménykülönbség az internetes pénzügyi szolgáltatásokkal kapcsolatban szinte teljesen megszűnt, a válaszoló biztosítók ugyanolyan derűlátóak, mint a bankok - derül ki a GKI Gazdaságkutató Rt., a T-Mobile Magyarország Rt. és a Sun Microsystems Kft. közös, [origo]-hoz eljuttatott közleményéből.

2004. december 31-én az internetes folyószámla-szolgáltatásokkal rendelkező hitelintézetek 476 ezer internetbanki szolgáltatásokra szerződött lakossági ügyféllel rendelkeztek, ami 9,1 százalékkal több, mint 3 hónappal, és 44 százalékkal több, mint egy évvel korábban. Az internetbanki szolgáltatásokra szerződött vállalkozások száma ugyanebben az időpontban 74 ezer volt, ami 14, illetve 36 százalékos növekedést takar a megelőző 3, illetve 12 hónap során. 

2005 első félévének végére a lakossági internetbanki ügyfélkör nagysága várhatóan 540 ezer, vállalati ügyfélköré pedig csaknem 80 ezer körül alakul.

Az átutalás a legnépszerűbb

A bankok várakozásai alapján az internetes szolgáltatások közül továbbra is az átutalások indítása növekszik majd a legnagyobb mértékben mind a lakossági, mind a vállalati ügyfelek között. A második, illetve harmadik helyen a lakossági ügyfélkör esetében a befektetési jegyek vétele és eladása, valamint a tranzakciók ellenőrzése, a vállalati ügyfelek esetében pedig a tranzakciók ellenőrzése és a számlainformációk lekérdezése áll. A lakosság körében kismértékű bővülésre számítanak a bankok az állampapírok forgalmában, a mobilegyenlegek feltöltésében és a betétlekötésekben is.

Kötelezőt lehet a legtöbb helyen kötni

A biztosítási termékek közül interneten a kötelező gépjármű-biztosítás köthető meg a legtöbb helyen. A társaságok a kötelező mellett az utasbiztosítás és a casco internetes értékesítésében várják a legnagyobb növekedést a következő 12 hónap során. 

A biztosítások internetes értékesítésében egyre nagyobb szerepet játszanak azok a biztosítási portálok, biztosítási alkuszcégek, amelyek összegyűjtik a különböző biztosítók ajánlatát, és keresési lehetőséget biztosítanak meghatározott paraméterek alapján.

2004-ben a felmérésben részt vett és interneten értékesítő biztosítóknál az interneten kötött biztosítások több mint felét nem a saját honlapjukon, hanem biztosítási portálon keresztül kötötték.