Mélyrepülésben a tőzsdei árfolyamok

Rég nem látott 4 százalékos esést produkált a magyar tőzsde részvényindexe a BUX csütörtökön délelőtt. A vezető papírok közül a két legnagyobb vesztes a Mol 5 százalékos, és az OTP több mint 4 százalékos visszaeséssel.

Jelentős közel 12,5 milliárd forintos forgalom mellett jelentős árfolyamesés történt a magyar tőzsdén csütörtökön délelőtt. A vezető papírok fontos technikai szinteket törtek át lefelé, valószínűleg ennek köszönhető a jelentősebb áresés.

A vezető részvények közül az OTP napok óta a 8000 forintos szinttel küzdött, amit valószínűleg a bank saját részvény vásárlásával sikerült megtartani. Csütörtökön azonban szinte már nyitásban elesett ez a szint, így a papír árfolyama gyorsan a következő technikai akadályt jelentő 7600 forintos árfolyamig zuhant, ami több mint 4 százalékos zuhanást jelentett. 

A Mol értéke ennél is nagyobb mértékben 5 százalékkal 20605 forintig csúszott vissza, ráadásul elemzők szerint a következő erősebb ellenállási szint 19000 forintnál található.

A Richter is napokig tartotta magát a 37000 forintos szinten, a gyógyszergyári papírt sem tudta azonban kivonni magát az általános árfolyamesés alól. A Richter 3,22 százalékkal 36460 forintra esett vissza. 

Az osztalékpapírként számon tartott MTelekom is 3 százalékkal 970 forintig esett, így ismét az 1000 forintos szint alá esett az árfolyam.

A legnagyobb esést egyébként a Fotex tulajdonosai szenvedték el, a papír ugyanis több mint 10 százalékkal 242 forintig esett vissza, ami a kereskedést szüneteltetését is magával vonta. Egyedül a FreeSoft részvényesi örülhetnek a papír ugyanis 6 százalékkal 2220 forintra drágult.