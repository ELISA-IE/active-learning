Ketten meghaltak egy kairói robbantásban

Szombaton kora délután robbantásos merényletet követtek el az egyiptomi főváros, Kairó turisták által látogatott belvárosában. A támadásban ketten meghaltak, és legalább tíz sebesült van. Valamivel később két muzulmán nő tüzet nyitott egy turistabuszra, és nem hivatalos híradások szerint egy harmadik merénylet is történt a városban. 

Ketten meghaltak és legalább tízen megsebesültek egy kairói robbantásban szombaton kora délután. A merénylő, akit az április hetedikei kairói merénylet miatt is köröztek, a bombával magát is megölte. A bomba a kairói múzeum mellett robbant, amely a turisták által legsűrűbben látogatott helyek közé tartozik. 

A hatóságok először azt mondták, úgy tudják, hogy egy autó robbant fel, a környéken azonban nem látszik járműroncs. Az ellentmondásos rendőrségi közlésekből végül az tartotta magát, hogy a férfi egy kezdetleges, házilag összeeszkábált robbanószerkezetet magához szorítva, leugrott a hídról a járókelők közé, s a pokolgép működésbe lépett. Állítólag a körözés alatt álló férfi üldözői elől menekülve ugrott le az Október 6. hídról. 

A robbanás az Egyiptomi Múzeum közelében, az autóbusz-állomáshoz vezető utcán történt. A körzetet a rendőrség lezárta és géppisztolyos rendőrök akadályozzák meg, hogy az egyre gyűlő tömeg a kordon mögé hatoljon. 

Körülbelül két órával később a zsúfolt Citadella nevű városrészben két lefátyolozott egyiptomi nő tüzet nyitott egy turistabuszra, és három ember megsebesült. A közelben posztoló rendőrök visszalőttek, és az egyik támadó életét vesztette. A tűzharcban valószínűleg több egyiptomi is életét vesztette. Meg nem erősített információk szerint nemrég egy harmadik merénylet is történt az egyiptomi főváros óvárosában, erről azonban egyelőre nem tudni részleteket - számol be a BBC. 

Három héttel ezelőtt hasonló támadás történt Kairóban a turistákkal zsúfolt híres bazársoron. A merényletnek akkor három turista esett áldozatul. Az egyiptomi kormány és a nyugati országok attól tartanak, hogy a turisták elleni sűrűsödő támadások az iszlám radikalizmus újjáéledését jelzik Egyiptomban. 