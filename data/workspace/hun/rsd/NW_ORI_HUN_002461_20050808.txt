Kínai webes cég tört be a Nasdaq-ra

Több mint 850 millió dollárra értékelték a kínai Baidu.com keresőprogram-szolgáltató céget, az amerikai Nasdaq részvénytőzsdére való bevezetése előtt. A területén legnagyobb kínai szolgáltató részvényeivel pénteken kezdtek kereskedni a technológiai piacon - számol be a BBC. 

A Baidu részvényeit csütörtökön darabonként 27 dollárra értékelték; eszerint a cég kezdeti piaci értéke 856 millió dollár. A társaság 108 millió dollárt drágult csak a bevezetésen. Az összeget új technológiák fejlesztésére, valamint új termék-területek felkutatására fordítják.

A kínai webes keresők piacát tavaly körülbelül 150 millió dollárra becsülték, a sanghai iResearch média-tanácsadó cég kutatásai alapján. 

A mindössze ötesztendős cég erős növekedésre számít belföldi piacán. A gyors bővülés forrása, hogy mind több ember válik gyakorlott online vásárlóvá, és egyre bonyolultabb online fizetési rendszerek jönnek gyakorlatba. Az internetes keresőt használók száma Kínában elemzők szerint két év alatt a jelenlegi 100 millióról 187 millióra nőhet. 

Mindemellett a Baidu egyre keményebb konkurenciával kénytelen szembe nézni, és nem csupán kínai cégek képében, mint a Sohu.com, vagy a Sina. A Google - amely részesedéssel rendelkezik a kínai cégben is - és a Yahoo egyaránt bővíteni szándékozik tevékenységét az ázsiai államban. A Google ez évben korábban már biztosította magának a kínai működési jogot, és iroda nyitását fontolgatja - írja hétfőn a BBC. 