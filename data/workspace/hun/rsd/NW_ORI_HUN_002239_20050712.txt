Csődhullám fenyegeti a pékeket

Az elmaradt kenyéráremelés miatt csődhullám fenyeget a sütőiparban. A tervezett tíz tizenöt százalékos áremelés helyett sok bevásárlóközpontban egyenesen csökkent a kenyér átvételi ára - írja a Világgazdaság. Szakértők szerint a ma működő pékségek negyedét be kell zárni.

Csődhullám fenyegeti a sütőipart. A júniusra tervezett 10-15 százalékos áremelést nem tudták keresztülvinni a pékek. A sütőipari dolgozók tapasztalatai szerint egyes áruházláncok még lejjebb is vitték a 100-135 forintos kilónkénti átvételi árat, miközben a fogyasztói áron nem változtattak. A Plusz üzletlánc például 85-86 forintért veszi át a kenyeret, miközben 160 forintért adja tovább a vevőknek - írja a világgazdaság.

Szekértők szerint az elmaradt áremelés miatt a sütőiparban felgyorsul a csődhullám. Idén az első három hónapban 34 pékség ment tönkre, míg tavaly az egész évben 54. A ma működő 1344 pékség 25 százalékát várhatóan be kell majd zárni.

A pékszövetség igyekszik központi pályáztatásos energia-beszerzéssel kompenzálni az elmaradt bevételt, és az alapanyag-vásárláshoz szövetkezetek létrehozására bíztatja a pékeket. Ugyanakkor új termékkel is megjelennek a piacon. A "pékmesterek kenyere" csak olyan boltokban lesz kapható, amelyek nem forgalmaznak import sütőipari terméket.

A pékek sürgetik a kormányt, hogy lépjen fel a nagy üzletláncok halogató fizetéspolitikájával szemben, ugyanis ezek különböző trükkökkel akár egy hónappal is meghosszabbítják a törvényben kiszabott harminc napos fizetési határidőt.