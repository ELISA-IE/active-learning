Kiscsécsen a leggyengébb a vásárlóerő

Vásárlóerő tekintetében Győr-Moson-Sopron megye a leggazdagabb, a fővárosi kerületek között pedig a második lett az első. Ám miközben Budapest vásárlóereje tovább növekedett, a huszonhárom önálló közigazgatási egység között korábban meglévő különbségek csökkentek - derül ki a GfK Hungária Piackutató Intézet legfrisebb elemzéséből.

A GfK Hungária Piackutató Intézet most kiadott tanulmánykötete 3144 település, valamint a főváros és 23 kerülete, illetve megyék és kistérségek lakónépességének egy főre jutó vásárlóerő indexét és az ezrelékben számított vásárlóerőt tartalmazza.

Az egy főre eső vásárlóerő tekintetében a 2002-ben még Fejér megyével holtversenyben az első helyen álló Győr-Moson-Sopron mára egyedül található a dobogón legfelső fokán (108,8), őt követi a tavalyi ezüstérmes Vas megye (103,6), míg Fejér megye (103,6) a harmadik helyre szorult. Vigaszt jelenthet ez utóbbinak, hogy központja, Székesfehérvár azért a legnagyobb vásárlóerővel rendelkező magyarországi megyeszékhely maradt. 

Az országos átlagnál lényegesen jobban teljesítő Budapest vásárlóereje amúgy tovább növekedett, de a 23 kerület közötti különbségek csökkentek. A kiegyenlítődés azért nem olyan mérvű, hogy veszélyeztetné a budai kerületek hegemóniáját. Továbbra is vezet a II. kerület (163,2), őt követi a XII. kerület (161,1) és az I. kerület (150,3.)

A vidéki Magyarország tekintetében a 2002-ben győztes Telkit és Százhalombattát mostanra megelőzte Csomád és Hévíz is. Ezek a települések közel negyven százalékkal szárnyalják túl az országos átlagot, míg a legszegényebb területek eredménye ugyanennek egyharmadát sem érik el. A sereghajtók tekintetében 2002-höz képest nem következett be változás: Csenyétét (30,3) Gilvánfa (29,2) és Kiscsécs (26,6) követi. 

A Veresegyházhoz közeli Csomád elsősége jól példázza azt a tendenciát, hogy a kistérségekhez köthető gazdaságfejlesztés milyen nagy jelentőséggel bír a környék életében - foglalta össze a kutatás egyik tapasztalatát Magyar Balázs, a GfK Hungária kereskedelmi kutatásokért felelős vezetője.

A megyék sorrendjében az országos átlaghoz viszonyított legalacsonyabb értékeket, 80-85 százalékot négyen tudhatják magukénak: Szabolcs-Szatmár-Bereg, Borsod-Abaúj-Zemplén, Békés és Jász-Nagykun-Szolnok. Közöttük az utóbbi új belépőnek számít, hiszen a két évvel ezelőtti adatokhoz képest két helyet veszített pozíciójából; ellenben nem látjuk már a lista végén Hajdú-Bihar megyét, amely két év alatt három helyet erősödött a 19 megye vásárlóerő-listáján, és így a 13. helyet foglalja el - derül ki a Gfk felméréséből.