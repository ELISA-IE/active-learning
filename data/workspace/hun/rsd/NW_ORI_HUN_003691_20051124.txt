A Mol volt a BUX emelkedés motorja

A Budapesti Értéktőzsde részvényindexe, a BUX 431,25 pontos emelkedéssel, 21 204,85 ponton zárt csütörtökön, a szerdai záróárhoz képest ez 2,08 százalékos erősödés. A vezető részvények közül a Mol emelkedése volt kiemelkedő, kedvező piaci híreknek köszönhetően. 

A részvénypiac forgalma 19,04 milliárd forint volt, a vezető részvények árfolyama a Richter kivételével emelkedett az előző napi záráshoz viszonyítva. Közepes forgalomban a Mol húzta a piacot, ami     Juhász Richárd, a Concorde Értékpapír Rt. üzletkötője szerint annak a hírnek volt köszönhető, amely szerint az Európai Bizottság versenyjogi illetékesei feltételes jóváhagyást javasoltak arra a tervre, hogy az E.ON német gázipari cég részben felvásárolja a Mol Rt. gázüzletágát.

 A Mol emelkedése a többi papír forgalmára is jó hatással volt, pozitív hangulatot teremtett a piacon - jegyezte meg.

A Richter részvényeivel kapcsolatban Juhász Richárd elmondta: az előző napok növekedéséhez képest csütörtöki esése nem számottevő. Szintén az előző napok emelkedésével magyarázta a szakértő a másik gyógyszerpapír, az Egis esését. Az elmúlt napokban történelmi csúcsokat döntő részvény tulajdonosai megkezdték a profitrealizálást.

A 19 milliárd forintos forgalommal a magyar piac kiemelkedett a régióban. A Hálaadás ünnepe miatt ugyanis az amerikai tőzsde szünetelt, ami az európai piacok forgalmát is visszavetette - mutatott rá az üzletkötő.  A Mol árfolyama 965 forinttal emelkedett az előző napi záráshoz képest, 20.470 forinton fejezte be a kereskedést, a forgalma 7,6 milliárd forint volt. 

A Richter 2 milliárd forintos forgalomban 355 forinttal, 0,96 százalékkal 36.650 forintra gyengült. Az Egis a kereskedést 21.805 forinton fejezte be, ez 395 forinttal, 1,78 százalékkal alacsonyabb az előző napi záróáránál. Az Egis forgalma 240,6 millió forint volt.

Az OTP árfolyama 7,7 milliárd forintos forgalom mellett 125 forinttal, 1,73 százalékkal 7.325 forintra erősödött. A Magyar Telekom 23 forinttal, 2,42 százalékkal 975 forintra emelkedett, forgalma 507,7 millió forint volt. A BUMIX 6,51 pontos emelkedéssel, 1.756,99 ponton zárt csütörtökön, a szerdai záróárhoz képest ez 0,37 százalékos erősödés. 