A legtöbb ország nem tudja útját állni a HIV-nek

Bár néhány országban csökkent, világszerte ismét magasabb a HIV-fertőzöttek száma - derül ki az ENSZ legfrissebb AIDS-jelentéséből. Sikereket megelőzéssel tudtak elérni, ugyanakkor a karibi térség kivételével, mindenhol nőtt a megbetegedett emberek száma. Továbbra is a szubszaharai területeken a legrosszabb a helyzet, itt regisztrálják az új megbetegedések 64 százalékát. Magyarországot azzal kapcsolatban említi a jelentés, hogy nálunk még mindig kiemelkedő szerepet játszanak a HIV terjedésében a homoszexuális kapcsolatok.

Összesen 40,3 millió HIV-fertőzött él a világon - derül ki az UNAIDS legújabb jelentéséből. Az ENSZ szervezete szerint így két év alatt 2,8 millióval nőtt a fertőzöttek száma, azaz továbbra sem sikerült faltartóztatni a kórt. Csak a karibi térségben nem volt növekedés, a világ minden más területén emelkedett a fertőzések száma. Világszerte összesen 3 millióan haltak meg tavaly, valamilyen AIDS-hez köthető betegségben.

Továbbra is a szubszaharai térségben a legrosszabb a helyzet, itt regisztrálják az új fertőzések 64 százalékát. Ezen a területen 24,8 millió HIV-fertőzött él. Délkelet-Ázsiában a második legmagasabb (7,4 millió) a fertőzöttek száma, a legalacsonyabb, mindössze 74 ezer pedig Óceániában. A Magyarországot is magában foglaló Nyugat- és Közép-Európában 720 ezer fertőzöttről tud az UNAIDS. Hazánkat egyébként annak kapcsán említi a jelentés, hogy - Szlovákia, Szlovénia és Csehország mellett - nálunk még mindig kiemelkedő szerepet játszanak a járvány terjedésében a homoszexuális kapcsolatok.

A legnagyobb mértékben Kelet-Európában, illetve Kelet- és Közép-Ázsiában nőtt a fertőzések aránya. Oroszországban például, a 2004 végén regisztrált 300 ezer beteg száma, egy év alatt közel 900 ezerre nőtt.

Javulást csak néhány országban, például Kenyában, Zimbabwében és néhány karibi államban sikerült elérni. Zimbabwében például egy év elett 26-ról 21 százalékra sikerült visszaszorítani a fertőzöttek arányát. Az UNAIDS szerint a sikeres közdelem legfontosabb eleme a gumióvszerek használata, a szexuális kapcsolatok minél későbbi életkorban való megkezdése és a partnerváltások számának csökkentése.