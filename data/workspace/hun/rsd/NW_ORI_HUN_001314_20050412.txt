Állandósul az ellenőrblokád a metrón

Úgy döntött a BKV, hogy állandósítja a blokádszerű jegyellenőrzést a metrón. A múlt hét csütörtökön indult akció eredményeként naponta nyolcmillió forinttal több a jegybevétel a 2-es metró vonalán - írja a Népszabadság. 

Múlt hét csütörtökön indította példátlan jegyellenőrző akcióját a BKV a 2-es metrón. A metró 13 ellenőrzött megállójában lévő jegypénztáraknál soha nem látott sorok kígyóznak, a jegyárakból befolyó bevétel naponta nyolcmillió forinttal nőtt. 

Az akciótól a BKV nem a pótdíjak számát akarja növelni, hanem a szolgáltatásért járó jogos bevételt - mondja Lucza Mihály, menetdíj-bevételi főosztályvezető. A többség vonaljegyet vesz, sokan váltanak napi-, turista- és harmincnapos bérletet is. 

Vannak ugyanakkor úri bliccelők is, akik nem állnak be a pénztárok előtt kígyózó sorokba, hanem a helyszíni bírság árát, kétezer forintot lobogtatva érkeznek a biztonsági őrökkel megerősített ellenőri sorfalakhoz. Múlt csütörtökön száz, pénteken hetven ilyen eset fordult elő. Lucza Mihály azonban közölte, nem az ilyen, hanem a rendesen fizető utasokból szeretne egyre többet szállítani a társaság. 

A menetdíj-bevételi főosztályvezető szerint ugyan a biztonsági őrök jelenléte sokba kerül, a várható jegybevételben busásan megtérül a szolgáltatás. A szigorítást ugyanakkor az utasok visszajelzése is igazolja, a bérlettel, jeggyel utazókat nem zavarják a kapuba állított ellenőrök, sokan helyeslik a kezdeményezést. 

A BKV a kedvező mérlege alapján úgy döntött, a tervezettel ellentétben nem fejezik be az akciót az év végén, hanem addig folytatják, amíg be nem vezetik a csipkártyás rendszert. Elektronikus jeggyel először, 2006 márciusától lehet a földalattin, szeptembertől a 2-es metrón, majd sorban a többi járaton is utazni - írja a Népszabadság.