Vámos ellenőrzések a Hungaroringen

A vám- és pénzügyőrség a Forma-1-es Magyar Nagydíj megrendezése kapcsán július 29-31. között fokozott ellenőrzéseket tart a mogyoródi versenypálya környezetében, elsősorban jövedéki szempontból. A pénzügyőrök emellett a hamisított termékekre is lecsapnak majd.

Az akció keretében - melyben közel ötven fő vesz részt - a pénzügyőrök ellenőrzik a kitelepült gazdálkodók standját, főképp jövedéki szempontból. Így vizsgálják, hogy adózott jövedéki terméket árusítanak-e, illetve rendelkezik-e a termék zárjeggyel, illetve adójeggyel - derül ki a VPOP [origo]-hoz eljuttatott közleményéből.

Azt is vizsgálják, hogy a gazdálkodó eleget tett-e - három nappal korábbi - bejelentési kötelezettségének, hogy üzlethelyiségen kívül kíván árusítani. A vámosok jövedéki termékek próbavásárlása keretében tesztelik azt is, hogy a kereskedők eleget tesznek-e nyugtaadási kötelezettségüknek.

Mindezeken túl az Forma-1-es csapatokat képviselő jogi iroda - mely kizárólagosan képviseli a márkavédelem területén a versenyistállókat - felkérésére a versenypálya körül és a belvárosban a pénzügyőrök ellenőrzéseket végeznek a hamisítványok és kalóztermékek visszaszorítása érdekében.