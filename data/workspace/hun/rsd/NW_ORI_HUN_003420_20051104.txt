Toborzásba kezdenek a mentősök

Feloldották a mentősöknél az évek óta tartó létszámstopot, ezért most ápolók, gépkocsivezetők, orvosok, mentőtisztek jelentkezését várják. Eddig közel ötven autó esett ki a napi szolgálatból, mert nem volt elég mentős.

Közel ötven mentőautó esett ki eddig a napi szolgálatból, mert nem volt elég mentős, akikkel a járművek útra kelhettek volna. A 828 mentőautóból 40-50 mindennap áll, mert ha például egy ápoló megbetegszik, nem tudjuk kivel pótolni - mondta az [origo]-nak Győrfi Pál, az Országos Mentőszolgálat szóvivője.

A probléma legsúlyosabban az ország középső részét, valamint a dunántúli megyéket érinti, de a fővárosban is akár tucatnyi mentőápolóra, gépkocsivezetőre lenne szükség. Az Országos Mentőszolgálatnál eddig azonban létszámstop volt, ezért nem vehettek fel új munkatársakat.

A helyzet most megoldódhat, mert a mentőszolgálatnál csökkentették az adminisztratív munkatársak számát, az így felszabaduló helyeket pedig betölthetik kivonuló mentősökkel. A mentőszolgálat a következő hetekben várja ápolók, gépkocsivezetők, orvosok és mentőtisztek jelentkezését.

Mesés fizetést ugyan nem ígérnek, de valóban hasznos és szép feladatot, valamint viszonylag rugalmas munkaidő-beosztást garantálni tudnak - áll a mentőszolgálat közleményében. A legnagyobb hiány ápolókból és gépkocsivezetőkből van, területileg pedig a fővárosban, Fejér, Komárom és Zala megyében várnak minél több jelentkezőt.