Szülőkkel figyelik az egészségtelen iskolai büféket

Gyümölcs, müzliszeletek és tejtermékek - ezeket mindig kellene kínálniuk az iskolai büféknek az oktatási tárca nyilvánosságra hozott ajánlása szerint. Nincs helye viszont a büfékben a chipseknek és a cukrozott pékáruknak. Az ajánlásban a szülőket kérik, hogy ellenőrizzék a büfék kínálatát.

Elkészült az Oktatási Minisztérium ajánlása az iskolai büfék számára, melyben már konkrét élelmiszereket javasolnak a büfék egészségesebbé tételére. Az Országos Élelmiszerbiztonsági és Táplálkozástudományi Intézet ajánlásában felsorolják azokat az ételeket, melyeket akár minden nap fogyaszthatnak az egészségesen táplálkozó gyerekek, sőt konkrét szendvics- és salátaféleségeket is javasolnak. A salátaöntetek például joghurtosak vagy olívaolajas-ecetesek lehetnek, nem majonézesek.

A tanulmányt készítői szerint a gyerekek akár minden nap ehetnek müzliszeleteket, tejtermékeket és gyümölcsöt, kerülniük kell viszont a chipseket és a cukrozott üdítőket. A szendvicsek készítéséhez sovány húsok és húskészítmények használatát javasolják, bár kis mennyiségben megengedett a szalámi és kolbász is. Viszont mindig lennie kell a szendvicsekben idény szerinti zöldségnek, vagy csemege uborkának, de jó a sárgarépa karika, vagy a fekete retek is. A sajtokat külön is árusíthatják a büfék, de a szendvicsekhez is lehet használni őket. 

Zöldségnek és gyümölcsnek mindig szerepelnie kell a büfé kínálatában, ugyanúgy mint a tejtermékeknek. A kompótok és az aszalt gyümölcsök árusítását is támogatják, bár utóbbit csak kis mennyiségben. A cukorkákat és a csokoládészeleteket fel kellene váltaniuk a müzliszeleteknek és a tejdesszerteknek.

A péksüteményekre részletesen kitér az ajánlás: inkább a túrós, diós és mákos süteményeket támogatják, és semmiképp sem a cukrozott fajtákat. A szendvicsekhez a fehérkenyér helyett a korpás-, barna-, rozs-, vagy magvas kiflik, zsömlék használatát javasolják. A sóskiflinél pedig egészségesebb a magvas perec vagy a sajtos pogácsa. Kivennék a büfék kínálatából a fehér lisztből készült leveles-vajastészta alapú süteményeket is, helyettük inkább réteseket, piskótákat javasolnak. 

Innivalóként - a tejen és kakaón kívül - elsősorban az ásványvizet szeretnék megkedveltetni a gyerekekkel. A gyümölcslevek közül pedig a magas gyümölcstartalmú vagy a 100 százalékos gyümölcsleveknek lenne helye az iskolai büfékben.

Az Oktatási Minisztérium honlapján közzétett dokumentumban arra kérik a szülőket, hogy nézzék át az ajánlást és ez alapján - az iskolaorvossal és a védőnővel egyeztetve - kérjék a büfék üzemeltetőit, hogy ennek megfelelő legyen a kínálat.