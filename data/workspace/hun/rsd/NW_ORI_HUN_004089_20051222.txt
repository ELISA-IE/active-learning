Januárban érdemes áfát fizetni

A januártól esedékes áfacsökkentés némi kavarodást okozhat a számlaadásokat illetően, a teljesítési dátumot alapul vevő fő szabály alól vannak kivételek is. A bérleti díjat fizetőknek alkudniuk kell, ha meg akarnak spórolni 5 százalékot.

Érdemes kialkudni a bérleti díjat fizetőknek, hogy a 2006-ra vonatkozó fizetési kötelezettségüknek, csak legkorábban januárban kelljen eleget tenniük, mert ebben az esetben 20 százalékos áfateherrel megúszható a díj, máskülönben még az idén érvényes 25 százalékos áfát kell megfizetniük (már, ha az adott bérbeadás nem a tárgyi adómentes körbe tartozik). 

Az APEH tájékoztatása szerint bérbeadás esetében a bérleti díj fizetésének esedékességekor keletkezik az adófizetési kötelezettség (függetlenül attól, hogy ténylegesen fizettek-e vagy sem, illetve hogy a díjfizetés, a tényleges bérbeadás, milyen időszakára vonatkozik). Ez a nap határozza meg az adó mértékét, így, ha még decemberben fizet a bérbevevő, több adóval kell számolnia - írja a Napi Gazdaság. 

A kulcsváltozással kapcsolatos fő szabály szerint tehát a 2006. január elsejét megelőző teljesítések esetében 25, az azt követő esetekben már a 20 százalékos áfakulcsot kell alkalmazni. A számlákon szereplő teljesítési dátum jelöli, hogy mikori teljesítésről van szó. Néhány kivétel azért akad, ezeket tekintjük át. 

A folyamatosan teljesített értékesítéskor - ilyenek például a közüzemi szolgáltatások, illetve a távközlési szolgáltatások - az adókötelezettség a fizetés esedékességének időpontjában keletkezik. Amennyiben az elszámolt időszak 2005-ben kezdődött és áthúzódik 2006-ra, és a fogyasztást számlálóleolvasással határozzák meg, továbbá nincs annál rövidebb, időszakonkénti díjfizetés, akkor az adó 25 százalék, mivel a számlálóleolvasás kezdő napja 2005-re esik. Csak az új áfamérték hatálybalépését követően induló mérési időszakokat lehet 20 százalékos áfával elszámolni. 

Abban az esetben, ha nem számlálóleolvasással határozzák meg az esedékes időszaki díjat vagy a számlálóleolvasásnál gyakoribb díjfizetésre van mód, akkor a díjat ketté kell bontani. Az esedékes tarifa 2005-re eső része 25, a 2006-ra jutó viszont 20 százalékkal adózik a részfizetés esedékességekor. 

Kivételes esetnek számítanak az elszámolási időszakhoz kötött ügyletek is, amikor a felek által kötött szerződés alapján a teljesített értékesítésről, szolgáltatásokról időszakonként számolnak el vagy az ellenértéket rendszeresen ismétlődő jelleggel, meghatározott időszakra állapítják meg. 

Ide tartozik a folyamatos őrző-védő szolgáltatás, folyamatosan vagy rendszeresen végzett takarítás, tanácsadás, könyvelés, de a kivételes szabályok vonatkoznak például a pékáru napi értékesítésének időszaki elszámolására, a folyamatos készletfeltöltés időszaki elszámolására is. A fő szabály szerint a teljesítés időpontja a felek közötti elszámolás napja, amely az adófizetési kötelezettség keletkezésének a napja is egyben. 

Az adómértéket az határozza meg, hogy az elszámolással érintett időszak kezdő napja mikor van. Ha 2006. január elseje előtt, akkor 25 százalékos adómértéket kell a teljes időszakra alkalmazni, amennyiben viszont a kezdő nap jövőre datálható, akkor 20 százalékkal kell elszámolni - közölte az APEH.