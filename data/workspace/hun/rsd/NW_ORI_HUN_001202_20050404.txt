Becsempészték a sorok között az MTV-székházat

Trükkös módon csikart ki egy fontos döntést a kormány a parlament kulturális bizottságától. Az adótörvények módosításáról szóló, döntően technikai változtatásokat tartalmazó napirendi pont 65. paragrafusában ugyanis az új MTV-székház 75 milliárd forintos támogatását kérte a kormány. A módszert az MSZP és az SZDSZ sem tartotta elegánsnak, de azért megszavazták a napirendi pontot.

A parlament kulturális bizottságának hétfői ülésén az adó- és járuléktörvények módosításáról tárgyaltak. Egyetlen napirendi pontba 65 féle, főként technikai jellegű módosító indítványt zsúfolt be a kormány. Az utolsó pont azonban nem pusztán technikai finomítás: a PPP-projekt keretében (vagyis a magántőke bevonásával) megépülő Magyar Televízió új székházának 75 milliárd forintos támogatásáról szól, egészen pontosan arról, hogy az állam szolgáltatást vásárol a fenti értékben a beruházótól. 

Több képviselő is kifogásolta az ülésen, hogy a sorok közé becsempészve nagy horderejű döntést próbál elfogadtatni a kormány javaslata. Sági József (Fidesz), Szabó Zoltán (MSZP) és Pető Iván, a testület szabad demokrata elnöke is azt mondta, nem tartja szerencsésnek, hogy a módosító csomagba rakták be a fontos kérdését.

Annak ellenére azonban, hogy még a kormánypárti képviselők is bírálták az eljárást, végül a testület 11:10 arányban, az MSZP és az SZDSZ voksaival általános vitára alkalmasnak találta a kormány javaslatát. Pető Iván az [origo]-nak azt mondta, azért szavazott bíráló megjegyzése ellenére igennel, mert a parlamenti általános vita keretében még lehet változtatni és külön pontként tárgyalni az MTV-székházról.