Felettesei hajszolhatták halálba a japán vonat vezetőjét

Állítólag félelmében hajtott túl gyorsan az a japán mozdonyvezető, aki a hétfőn kisiklott szerelvényt vezette. Az Oszaka közelében történt balesetben 106 ember vesztette életét, 458-an megsérültek Egy japán vasúti szakszervezet szerint a vonat 90 másodpercet késett, és a vezető azért hajtott túl gyorsan, hogy ezt behozza, mert félt, hogy felettesei megalázó büntetést mérnek rá. 

Csütörtökön a vonatvezető holttestét is kiszabadították a 40 éve legsúlyosabb japán vonatbaleset helyszínén. A halálos áldozatok száma ezzel 106-ra emelkedett. Az Oszaka egyik elővárosában hétfőn történt tragédiában 458 ember sebesült meg. A mentőegységek csütörtökön befejezték a holttestek utáni kutatást a kisiklott vagonok roncsai között, ugyanakkor a közelben továbbra is keresnek még áldozatokat. 

A szerencsétlenséghez vezető okokat még nem sikerült teljes mértékben feltárni. Az okok közé sorolják a vasútnál 11 hónapja dolgozó 23 éves mozdonyvezető tapasztalatlanságát és azt, hogy a késésben lévő vonat túl nagy sebességgel hajtott egy kanyarban. Előzőleg ugyanis túlfutott egy megállón, és vissza kellett tolatnia. Így kilencven másodperc késésbe került. A hatóságok vizsgálata kimutatta, hogy a vonat körülbelül 100 kilométer per órás sebességgel haladt a kérdéses kanyarban, ahol amúgy csak 70-nel lehetett volna hajtania. A vasúttársaság ugyanakkor azt állította, hogy a szerelvénynek legalább 133-mal kellett volna száguldania, hogy elhagyja a síneket. A rendőrség nem zárja ki, hogy a balesetet "bűnös gondatlanság" okozta.

A japán vasutas szakszervezet ugyanakkor arra hívta fel a figyelmet, hogy a mozdonyvezetők nagyon ki vannak szolgáltatva feletteseiknek, akik az adott járat akár csak egyperces késéséért is különböző büntetéseket szabnak ki rájuk. Jomono Oszamu, a japán Vasúti Dolgozók Szakszervezeteinek Szövetsége elnöke szerint az érintett nyugat-japáni vasút (JR West) vezetői a hatékonyságot fontosabbnak értékelik a biztonságnál. "Az olajozott működést mindennél fontosabbnak tartják, és a megfélemlítéstől sem riadnak vissza, hogy az alkalmazottak teljesítsék utasításaikat" - mondta.

Állítása szerint azokat a mozdonyvezetőket, akik valamilyen hibát követtek el (késtek vagy túlfutottak egy megállón), akár többnapos megalázó tréningre is elküldik, ahol a felettesek - körbeállva a hibázókat - jól lehordják, és büntetésből "értelmetlen jelentéseket" íratnak velük. A kisiklott vonat vezetője is kapott korábban egy ilyen fejmosást, és egy 13 napos tréningen is részt kellett vennie - mondta a szakszervezeti vezető. "A balesetező vonat vezetője feltehetően arra gondolt, hogy újra ez vár rá..., és félelmében nem volt képes racionális döntést hozni" - idézték hírügynökségek.

Szakértők ugyanakkor megjegyzik, hogy más is közrejátszhatott a katasztrófában, így egy kő a síneken vagy műszaki hiba, a kérdéses vasútvonal ugyanis az egyik legrégebbi Japánban.