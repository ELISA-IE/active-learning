A WTO elismeri meleg dolgozóit

A Világkereskedelmi Szervezet (WTO) az első olyan nemzetközi munkahely, amelyik elismeri meleg munkavállalóinak házasságát.

A WTO az első nemzetközi szervezetként ad kedvezményeket esküvő után homoszexuális dolgozóinak, írja a pride.hu. A Világkereskedelmi Szervezet ugyanolyan kedvezményeket ad ezentúl egynemű és különböző nemű pároknak, ha házasság pecsételte meg az élettársi közösséget. A kedvezmények csak azokra vonatkoznak, akik teljesen legálisan kötöttek házasságot, vagyis olyan országban, ahol erre az állam által elismert lehetőségük van. Ilyen többek között Dánia vagy Spanyolország is.

A WTO 1995-ben alakult, svájci székhelyű szervezet, 630 alkalmazottal. A 148 országot tömörítő szövetség felügyeli a világkereskedelem szabályait, a WTO-s csúcsokon rendszerint magas szintű delegációk, általában miniszterek vesznek részt.