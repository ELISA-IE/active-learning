Újságjukért tüntetnek Pesten a kurdok

Egy kurd lap betiltása miatt tiltakoznak hétfőn Budapesten a német nagykövetség előtt. A kurdok szerint a német kormány politikai okokból tiltotta be az Özgür Politika nevű újságot szeptember elején. 

Egy németországi kurd újság betiltása miatt tüntetnek Budapesten a német nagykövetség előtt. Az Özgür Politika (Szabad Politika) nevű újság kiadóját még szeptember 5-én záratta be Otto Schily német belügyminiszter, arra hivatkozva, hogy a terrorista szervezetnek tekintett Kurd Munkáspárthoz (PKK) tartozik. A német hatóságok ezzel párhuzamosan betiltottak két jótékonysági szervezetet is, amiket azzal vádoltak, hogy valójában palesztin fegyveres szervezetek számára gyűjtenek pénzt. A bezárással együtt 60 városban tartottak házkutatásokat, nyolc különböző tartományban. 

A budapesti tiltakozást szervező Kurdisztáni Információs és Kulturális Egyesület szerint a német kormány azért tiltotta be a kurd lapot, hogy minél több németországi török választó kegyét nyerje el a hétvégén tartott választások előtt. A hétfő délutánra szervezett demonstráció résztvevői nyilatkozatot nyújtanak át a német nagykövetség illetékesének.