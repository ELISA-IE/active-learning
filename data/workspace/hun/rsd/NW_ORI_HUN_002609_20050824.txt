Az anyjának ítélték a Törökországba hurcolt kisfiút

A magyar édesanyának ítélte a török bíróság azt a kisfiút, akit édesapja hamis útlevéllel csempészett ki Törökországba. Az ítélet nem jogerős, az édesapa várhatóan fellebbezést nyújt be ellene.

Első fokon a magyar édesanyának ítélte Tüysüz Mehmet Karcsikát a török bíróság - közölte az anya ügyét felkaroló alapítvány kuratóriumának elnöke, Földesi-Szabó László. Az Egy-Másért Kiemelkedően Közhasznú Nemzetközi Alapítvány kuratóriumának elnöke elmondta, hogy az illetékes isztambuli bíróság szerdán délelőtt hozta meg ítéletét, amely szerint a magyar édesanya gyakorolhatja a szülői felügyeleti jogot. Ez csak akkor történhet meg, ha az elsőfokú ítélet jogerőre emelkedik. Ez hosszabb ideig is eltarthat, illetve az édesapa is élhet a fellebbezés jogával. Az apa valószínűleg fellebbezni fog a döntés ellen, így a több mint egy éve Törökországban lévő kisfiú ügye tovább húzódik.

Tüysüz Mehmet Karcsika édesanyja kedden utazott Törökországba, hogy az ottani hatóság segítségével visszakapja kisfiát, akit török állampolgárságú apja közel egy éve jogellenesen tart magánál külföldön. Az anya a hágai egyezményre hivatkozva kérte, hogy a török hatóságok vegyék figyelembe magyar kollégáik döntését, akik a szülők válása után az anyának ítélték a gyermeket. A nyolcéves kisfiút apja tavaly nyáron hamis úti okmányok segítségével vitte el Magyarországról.