Kevés kelet-európai hagyta abba baromfievést

Leginkább a szlovákok és a csehek tartanak a madárinfluenza veszélyeitől és a magyarok érzik magukat a legnagyobb biztonságban - derül ki egy felméréséből, amelyet négy közép-kelet-európai országban végeztek novemberben. A közvélemény-kutatás szerint mind a négy országban elenyésző azok száma, akik teljesen felhagytak a baromfihús fogyasztásával a betegség veszélye miatt.

A magyarok és a lengyelek kevésbé tartanak a madárinfluenzától, mint a csehek, vagy a szlovákok - derül ki abból a közvélemény-kutatásból, amelyet a négy országban végeztek 2005. novemberében. A cseheknek és a szlovákoknak 77, illetve 83 százaléka, míg a magyaroknak és a lengyeleknek 59 és 62 százaléka vélte úgy, hogy kisebb-nagyobb mértékben, de veszélyt jelent az országra nézve a szárnyasok között terjedő kór. A szlovákok közel negyven százaléka komoly fenyegetésnek tartja a betegséget, míg a magyarok és a lengyelek egyharmada szerint egyáltalán nem jelent fenyegetést a kór. 

A Magyarországon, a Tárki által ezer fős mintán elvégzett felmérés szerint a magyarok túlnyomó többsége (67 százalék) úgy vélte, a kormány eleget tesz azért, hogy az ország felkészült legyen egy esetleges madárinfluenza-járvány kitörésekor. Szlovákiában és Lengyelországban ugyanakkor az emberek egyharmada, a cseheknél alig 27 százalékuk elégedett kormánya felkészültségével. Érdekes módon, míg a megkérdezettek több mint 90 százaléka véleményt formált a madárinfluenza veszélyéről, hazájuk felkészültségének megítélésére jóval kevesebben vállalkoztak: a cseheknek mindössze kétharmada, a szlovákoknak és a lengyeleknek négyötöde, a magyaroknak pedig 86 százaléka. 

A négy ország lakosai ugyanakkor egyáltalán nem változtattak húsfogyasztási szokásaikon, azok aránya, akik teljesen felhagytak a baromfihús fogyasztásával sehol sem haladja meg 4 százalékot. Az "óvatos fogyasztók" aránya, azaz akik kevesebb baromfihúst esznek, ott a legnagyobb, ahol a legmagasabb szintű veszélyérzet tapasztalható (Csehországban 20 százalék, Szlovákiában 18 százalék - derül ki a Tárki által közzétett felmérésből.