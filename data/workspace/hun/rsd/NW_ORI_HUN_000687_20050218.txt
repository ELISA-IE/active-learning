Az MDF visszaadná a szabadnapjainkat

Egy MDF-es törvényjavaslat szerint, ha egy ünnepnap, ami munkaszüneti nap, szombatra vagy vasárnapra esik, akkor az előtte vagy az utána lévő nap legyen szabadnap. Az idei év különösen szerencsétlen lesz a munkaszüneti napok szempontjából, 2005-ben ugyanis, mivel sok ünnep hétvégére esik, öt pihenőnapot vesztenek a munkavállalók. A javaslat indoklása azonban nem ez, hanem, hogy a magyarok sokkal többet dolgoznak, mint más uniós országok polgárai.  

Három MDF-es képviselő törvényjavaslatot nyújtott be be az Országgyűlésnek a Munka Törvénykönyvének módosítására. A javaslat szerint, ha egy ünnepnap, ami munkaszüneti nap, szombatra vagy vasárnapra esik, akkor az előtte, vagy az utána lévő nap legyen pihenőnap. Az az idei év különösen szerencsétlen lesz a munkaszüneti napok szempontjából. 2005-ben ugyanis május elseje, augusztus 20-a, október 23., és karácsony első napja is szombatra vagy vasárnapra esik, sőt 2006. január elseje is vasárnap lesz. Így öt pihenőnapot vesztenek a munkavállalók. 

Az MDF képviselőcsoportja a javaslat benyújtása előtt kikérte a szakszervezetek véleményét is, akik támogatják az ötletet. Herényi Károly, Sisák Imre és Pettkó András javaslatuk indoklásában kifejtik, hogy az pihenőnapok  "a magyar történelem és az egyházi hitélet legfontosabb dátumaihoz, továbbá olyan, az egyetemes kultúrában ünnepnapként számon tartott eseményekhez kötődnek, amelyek indokolttá teszik a munkaszünet általános elrendelését". A képviselők szerint a munkavállalókra nézve "méltánytalan és igazságtalan helyzetet teremt", ha a naptári napok sorrendje miatt ezek a munkaszüneti napok hétvégére esnek. 

Pettkó András, a javaslat egyik kidolgozója az [origo]-nak elmondta, hogy nem az idei tényleges munkaszüneti napok száma miatt nyújtották be a javaslatot, sokkal inkább a magyar munkavállalók helyzete motiválta őket. A képviselő szerint a magyarok sokkal többet dolgoznak, sokkal jobban le vannak terhelve, mint más uniós országok polgárai. "Ha a Munka Törvénykönyve biztosít egy munkaszüneti napot, akkor az legyen megtartva, akkor is, ha hétvégére esne egyébként" - tette hozzá. Pettkó András reméli, hogy a javaslatot nemcsak a szakszervezetek, hanem a képviselők is támogatni fogják. Az MDF honlapjára eddig szinte kizárólag pozitív visszajelzések érkeztek az ötlettel kapcsolatban.

Simon Gábor, az MSZP frakció Munka Világa munkacsoportjának vezetője elmondta, hogy ha megismerik a javaslat részleteit, kialakítják a szakmai álláspontjukat a kérdésről. Ugyanakkor hozzátette, hogy minden, a munkaidőt érintő változtatáshoz az Országos Érdekegyeztető Tanácsnak is össze kell ülnie. El kell készíteni a döntés hatásvizsgálatát, meg kell vizsgálni hogyan hat majd a nemzetgazdaságra. Simon Gábor hozzátette, hogy elgondolkodtató, hogy a javaslat nem csak a héten elindított "ellenzéki ötletroham" része-e. "Amúgy minden javaslatot örömmel fogadunk" - mondta.  