Nincs rezidenciája az új köztársasági elnöknek

Sólyom László augusztus 5-én hivatalba lépő köztársasági elnöknek nincs rezidenciája. A Béla király úti épületegyüttest az előző ciklus végén eladták azzal a kikötéssel, hogy Mádl Ferenc még használhatja hivatali ideje alatt - írja a Népszabadság.

Nincs rezidenciája az új köztársasági elnöknek. Az augusztus 5-én hivatalba lépő Sólyom László ugyanis már nem használhatja a Béla Király úti épületeket, amelyet az Orbán-kormány idején eladtak a Magyar Fejlesztési Banknak 3,7 milliárdért. Mádl Ferenc hivatali ideje alatt még használhatta az ősparkos épületegyüttest, Sólyomnak azonban egyelőre nincs hová költöznie - írja a Népszabadság.

Sólyom felesége a Népszabadságnak azt mondta, hogy férje megválasztása óta több ingatlant megtakintettek, főleg a Hárs-hegyen, azonban ezek közül egyik sem volt alkalmas az államfői teendők ellátására, mert nem lehetett szétválasztani a magánlakást és a reprezentációs célokra szolgáló fogadóteret. Egyelőre azt a megoldást találták, hogy több milliós biztonsági berendezéseket szereltek fel Sólyom lakásánál, az őrségnek pedig lakókocsit állítottak fel.