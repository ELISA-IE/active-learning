Teljes készültségben van London

Több ezer állig felfegyverzett, illetve civil ruhás rendőr igyekszik biztosítani a brit főváros biztonságát csütörtökön. A példa nélküli biztonsági intézkedések oka, hogy egy hónapja csütörtökön 56 halottal járó, illetve két hete sikertelen robbantásokat követtek el iszlám szélsőségesek a londoni tömegközlekedés ellen. Csütörtökön állítják bíróság elé az első gyanúsítottat is a merényletekkel kapcsolatban. 

Egy hónappal az 56 halálos áldozatot követelő és két héttel a sikertelen londoni robbantások után hatalmas biztonsági készültséggel készül a brit főváros a csütörtökre. Több mint 6000 rendőr - sokan állig fegyverben - ellenőrzi a metróállomásokat és a fontosabb csomópontokat. A demonstratív fellépés célja, hogy megnyugtassák az embereket, miközben számos civil ruhás nyomozó a metrókocsikon és buszokon igyekszik kiszúrni a lehetséges robbantókat.

A brit rendőrség a terroristák utáni nyomozásba is hatalmas erőket fektet, és elismerték, hogy emiatt a nagyobb gyilkossági ügyekben alig-alig folyik vizsgálat. A rendőrség vidékről is rendelt Londonba nyomozókat és szakértőket, sőt több tapasztalt, visszavonult tisztet is felkértek, hogy segítse a terrorizmus elleni munkát - írja a BBC News.

Eközben csütörtökön bíróság elé áll az első személy, aki ellen a robbantásokkal kapcsolatban indult eljárás. A 23 éves Ismael Abdurrahmanta terrorizmus elleni törvény alapján állítják bíróság elé, a július 21-i sikertelen merényletek miatt. Azzal vádolják, hogy olyan információkat hallgatott el, amelyek segítségével elfoghatták volna az egyik robbantót, feltehetően Osman Husseint, akinek sikerült külföldre szöknie, és jelenleg Olaszországban tartják őrizetben. Összesen 14 embert fogtak el a merényletekkel kapcsolatban. 