Alkotmánybíróság dönthet a koldulásról

A Társaság a Szabadságjogokért és a Menhely Alapítvány közös indítvánnyal fordul az Alkotmánybírósághoz. Azt kérik, hogy a testület semmisítse meg azokat az önkormányzati rendeleteket, melyek kitiltják a koldusokat Kaposvár és Szeged egyes területeiről.

Az Alkotmánybírósághoz fordul a Társaság a Szabadságjogokért (TASZ) és a Menhely Alapítvány a koldulást tiltó önkormányzati rendeletek ügyében. A közelmúltban Kaposvár és Szeged minősítette helyi szinten szabálysértéssé a másokat nem sértő, úgynevezett "néma" koldulást. Aki a tiltás ellenére a belvárosban koldul, kéreget, pénzbírsággal sújtható, amelyet az érintett fizetésképtelensége esetén átváltoztatnak elzárásra. 

A szegedi előterjesztők, két szocialista és egy Centrum párti képviselő arra hivatkoztak, hogy a rendeletmódosítás célja nem az önkormányzat bevételeinek növelése és a nehéz helyzetben élők megsarcolása, hanem az, hogy ez a terület ellenőrizhető legyen, és megfelelő figyelemfelkeltéssel a mainál rendezettebb viszonyok alakuljanak ki az idegenforgalmilag frekventáltabb városrészekben.

Az önkormányzatok nem jelöltek meg semmilyen alkotmányos alapjogot vagy érdeket, amely indokolhatná a magukat adományokból fenntartó emberek korlátozását és büntetését - áll a jogvédők közleményében. A TASZ szerint ezek a kezdeményezések sértik az érintettek általános cselekvési szabadságát, emberi méltósághoz és szabad mozgáshoz való jogát. Alkotmányellenes továbbá, hogy a helyi rendeletek pontatlanul és tágan, a jogbiztonságot sértő módon jelölik meg, hogy mit is kell kolduláson érteni.