Tovább terjeszkedik térségünkben a Praktiker

A Praktiker kelet-európai terjeszkedés finanszírozására kívánja fordítani a tervezett részvénykibocsátásból befolyó összeget. A Praktiker hétfőn teszi közzé tőzsdei kibocsátási tervének részleteit.

A Praktiker kelet-európai terjeszkedés finanszírozására kívánja fordítani a tervezett részvénykibocsátásból befolyó összeget. A barkácsáruház lánc meg kívánja erősíteni piaci pozícióit Bulgáriában, Romániában, Magyarországon, Lengyelországban és Törökországban. A terjeszkedés következő fázisa az orosz és az ukrán piac megnyitása lesz. 

Idén a külföldi üzletlánc 58 százalékkal járul hozzá a Praktiker üzemi eredményéhez. "Évente mintegy 15 új üzlet megnyitásával az egyébként is magasan jövedelmező külföldi áruházak hozzájárulását az értékesítési árbevételhez a jelenlegi 24 százalékról 2008-ra 40 százalék környékére kívánjuk emelni" - jelentette ki Wolfgang Werner vezérigazgató. 

A Praktiker hétfőn teszi közzé tőzsdei kibocsátási tervének részleteit. 

Hosszas huzavona után csak október végén dőlt el, hogy a Metro-csoport nyilvános kibocsátással tőzsdére viszi a Praktikert. Egyes értesülések szerint a Metro a Praktiker 75 százalékát tervezi tőzsdére vinni. 

A 330 európai áruházzal rendelkező Praktiker idei első kilenc havi pénzforgalmi többlete (EBITDA) 82 millió euróra nőtt az egy évvel korábbi 58,1 millióról, míg a forgalma 2,3 milliárd euró volt.