Tarthatatlan állapotok az elmeszakértői intézetben

A kényszergyógykezelésre kötelezett ápoltak jogait és emberi méltóságát súlyosan megsértik az igazságügyi elmeszakértői intézetben - áll az ombudsmani jelentésben. Az intézmény dolgozói pedig a saját munkakörülményeikre panaszkodnak: alig tudnak tisztálkodni, nincs munkaruhájuk, a munkaidejüket figyelmen kívül hagyják.

A betegeknek a szabadsághoz, az emberi méltósághoz, az egészséghez való jogai sérülnek az Igazságügyi Megfigyelő és Elmegyógyító Intézetben (IMEI). A dolgozók méltatlan körülmények között, félelemben végzik munkájukat az elítéltek, az előzetes letartóztatásban lévők, nemegyszer többszörös gyilkosok pszichés kezelését végző intézményben - ezek az állítások szerepelnek Takács Albert ombudsman jelentésében.

Az ombudsman másodszor vizsgálta a kényszergyógykezelésre ítéltek helyzetét, és ismét elfogadhatatlannak találta: "Megtörténhet, hogy a kivizsgálásra beutalt olyan gyógyszeres, injekciós kezelést kap, ami megvalósítja a pszichiátriában kémiai kényszerzubbonynak nevezett, az egészségügyi törvény által tiltott korlátozását" - derül ki az állásfoglalásból, melyből a Népszabadság közöl részleteket. Takács Albert több kérdésben is intézkedést sürget.   

Ezzel egy időben az intézet dolgozói a Népszabadsághoz fordultak a szerintük tarthatatlan és embertelen állapotok miatt. Egy osztályra 60-70 beteg jut, ehhez mindössze 12 WC és öt tusoló áll rendelkezésükre. A levél kitér a dolgozók helyzetére is, a rossz tisztálkodási feltételek és a munkaruha hiánya mellett nehezményezik, hogy nincs kockázati pótlékuk, a munkaidőt figyelmen kívül hagyják. A levél szerint az alkohol és drog nem csak az ápoltak körében jelent problémát.