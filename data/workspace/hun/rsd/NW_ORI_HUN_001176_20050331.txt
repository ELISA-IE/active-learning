Nem rákot, csak allergiát okoznak kozmetikumok

Ha bármelyik kozmetikumról, illetve annak összetevőjéről kiderülne, hogy rákot okozhat, azonnal kivonnák a forgalomból - mondta az Országos Élelmezés- és Táplálkozástudományi Intézet munkatársa azzal a sajtóértesüléssel kapcsolatban, hogy bizonyos kozmetikumok rákkeltő hatásúak lehetnek. Két tartósítószer káros hatásait hivatalosan is elismerik az intézetnél, ezek közül az egyiket, amelyik allergiát okozhat, szeptembertől betiltják a bőrbe szívódó termékeknél. 

Rákkeltő anyagok használata tilos a kozmetikai szerekben, ha ez bármelyik összetevőről kiderülne, azonnal betiltanák - reagált a sajtóban megjelent értesülésekre Horkay Edit, az Országos Élelmezés- és Táplálkozástudományi Intézet munkatársa. Több helyen is megjelent, hogy ismert fogkrémekben, illetve kozmetikumokban rákkeltő anyagot mutattak ki, de a termékeket csak szeptemberben tiltják be. Szeptembertől valóban lekerülnek a polcokról azok a bőrbe szívódó kozmetikai termékek, amelyek úgynevezett MDGN-t (metildibromo-glutaronitril) tartalmaznak, de nem azért, mert rákkeltők, hanem azért, mert bizonyos embereknél allergiát okozhatnak - mondta Horkay Edit. 

2005. szeptember 23. után az összes MDGN-t tartalmazó krémnek, arclemosónak le kell kerülnie a polcokról, ezt az ÁNTSZ és a Fogyasztóvédelmi Főfelügyelőség ellenőrzi majd. Az Unió vizsgálata ugyanakkor a leöblítésre kerülő szerek esetében veszélytelennek találta az MDGN-t, így azokban - meghatározott mennyiségben - maradhat. 

Az MDGN-en kívül a triklozán nevű adalékanyag is káros lehet, ez tusfürdőkben, folyékony szappanokban és fogkrémekben fordul elő. A termékek összetevői között általában "triclosan" néven szerepel. A triklozán hatékony baktérium- és gombaölő, de az egészséghez szükséges, hasznos organizmusokat is kiírtja. A triklozán maximum 0,3 százalékban fordulhat elő a kozmetikai szerekben, ennek a szabályozása a jövőben sem változik - mondta az Országos Élelmezés- és Táplálkozástudományi Intézet munkatársa. A triklozánt az Európai Unió a környezetszennyező anyagok kategóriájába sorolja. Biológiailag nehezen bomlik le, mérgező az élővizek és a halak számára. 