Feljelentené a Fidesz Gyurcsányt

A Fidesz azt fontolgatja, hogy feljelenti Gyurcsány Ferenc miniszterelnököt, amiért a mai napig nem hozta nyilvánosságra cége két lízingszerződését. Az ellenzéki párt a balatonőszödi villa és a Szalay utcai ingatlan szerződésére kíváncsi.

A Fidesz a balatonöszödi kormányüdülő egyik villája, valamint a Szalay utcai volt miniszterelnöki hivatali épület ügyében kutakodik tovább. Szijjártó Péter fideszes képviselő pénteki sajtótájékoztatóján bejelentette: az ellenzéki párt szakértői vizsgálják annak a lehetőségét, hogy feljelentést tegyenek Gyurcsány Ferenc kormányfő ellen. Szijjártó azt kifogásolta, hogy Gyurcsány a mai napig nem hozta nyilvánosságra a két ingatlan lízingszerződését.

 

Arra az újságírói kérdésre, hogy miért most döntöttek így, miközben ezek az ügyek régóta ismertek, Szijjártó azt mondta: mostanra jutottak olyan adatok birtokába, amelyek indokolttá tehetik a feljelentést.

A két ingatlanügy 2003 nyarán került elő, és nemcsak a Fidesz, de az MSZP-n belül is bírálták Gyurcsányt az ügyben. A balatonöszödi villa kapcsán azt kifogásolta a legnagyobb ellenzéki párt, hogy Gyurcsány Ferenc cége, az Aldo Kft. lízingszerződést kötött 1994-ben a balatonöszödi kormányüdülő egyik 300 négyzetméter lakóterületű villájára, amely egy több mint 900 négyszögöles telken áll és amelynek tulajdonjogát a tizedik évben ötmillió forint maradványértéken megszerezheti. Gyurcsány később elismerte, hogy valóban kedvező áron jutott az ingatlanhoz, mivel tíz éven keresztül évi 2,5 millió forintot kellett fizetnie, de szerinte akkoriban hasonló konstrukcióban privatizálták az állami ingatlanokat.

A Szalay utcai ingatlan esetében egy 1994-ben kötött 10 éves bérleti szerződés alapján az Aldo Kft. 11 millió forint befektetéssel 140 millió forint értékhez jutott a szerződés lejártakor, 2004-ben. A korábban a Miniszterelnöki Hivatal tulajdonában lévő ingatlan romos pincehelyiségeit 11 millió forintért vehette meg ugyanis az Aldo Kft. 1995-ben. A pince hasznosítására az Aldo Kft. 10 éves bérleti szerződést kötött az állami Közlöny- és Lapkiadó Kft.-vel, a bérlő mintegy 120 millió forintos beruházással exkluzív éttermet alakított ki, amely 2004-ben a bérbeadó birtokába került. A Fidesz szerint így az Aldo Kft. összességében 140 millió forintos bevételre tehetett szert.