Tömegverekedés egy belvárosi kaszinóban

Tizenhárom embert állított elő a rendőrség garázdaságért, miután két társaság összeverekedett egy belvárosi kaszinóban. Az ügy háttérében feltehetően tulajdonjogi vita áll.

Egy ember könnyebben megsérült, amikor egy Deák Ferenc utcai kaszinóban délután két társaság összeverekedett. Csoportos garázdaság gyanúja miatt tizenhárom embert állított elő a rendőrség, a kihallgatás jelenleg is folyik - közölte a BRFK sajtóügyeletese. 

A verekedés előzménye, hogy az önkormányzat karhatalmi segítséget kért egy a rendőrség által nem részletezett "birtokba helyezési ügyben". Az esemény zavartalanul lezajlott, majd a kerületi kapitányság rendőrei elmentek. Fél órával később tizenöt-húsz ember jelent meg az utcában, beverték a kirakatokat, dulakodtak, verekedtek, egyikük meg is sérült - közölte az [origo]-val a BRFK sajtóügyeletese.

A kaszinóban történtek mögött feltehetőleg tulajdonjogi vita áll - értesült a távirati iroda. Az anyagi károkat még nem állapították meg. Az ügyben az ötödik kerületi rendőrség vizsgálódik.