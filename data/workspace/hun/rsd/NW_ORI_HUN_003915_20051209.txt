Meghátrál a salátázástól a kormány

Alkotmányossági aggályok merülhetnek fel az idei költségvetéssel kapcsolatban, ezért a biztonság kedvéért, a kormány a 2006-os büdzséről szóló jogszabálytervezeten is változtat. Az eredeti tervezetnél felmerült ugyanis, hogy úgynevezett salátatörvényről van szó, vagyis elfogadásával módosult volna több más, a költségvetéstől független jogszabály is. A kormány ezért a vitatható elemeket kivette a tervezetből.

Trükközni kényszerül a kormány és az Országgyűlés annak érdekében, nehogy alkotmányellenesnek találják a költségvetést. Dávid Ibolya MDF-elnök beadványára az Alkotmánybíróság vizsgálja ugyanis a 2005-ös költségvetést, mert az nem csak a gazdálkodás fő adatait határozta meg, hanem 44 olyan törvényt is módosított, amelynek nincs köze a büdzséhez. Ez a beadványozó szerint sérti a jogalkotás rendjét és a jogbiztonságot. Az Alkotmánybíróság január 9-én tárgyal a beadványról.

A jelek szerint a kormánypártok el akarják kerülni, hogy a jövő évi költségvetésről szóló jogszabály esetében is felmerüljön az alkotmánysértés lehetősége. A parlament házbizottságának tegnapi ülése után ugyanis elhangzott: a 2006-os költségvetési előterjesztésből a kormány kiemelte az adózás rendjéről szóló törvény egyes rendelkezéseinek alkalmazásáról szóló javaslatot, amely januárban lépne életben, valamint további hét olyan törvényjavaslatot, amelynél vitatható, hogy szoros összefüggésben van a büdzsével. Utóbbiak hatályba léptetése, és ezzel összefüggésben a parlamenti elfogadása nem ilyen sürgető, így egy részüket önálló előterjesztésként terjesztik majd elő, a többit pedig tárgyalás alatt lévő törvényjavaslatokba illesztik bele módosító indítványokkal.

Az adózás rendjéről szóló javaslatot azonban még mindenképp el akarják fogadtatni az idén. Azért, hogy a javaslat általános vitája és részletes vitája is lezárulhasson a jövő héten, az Országgyűlés három napon két ülést tart - mondta el Szili Katalin házelnök. Hozzátette: a kormány ezzel a lépéssel szeretné kizárni annak a lehetőségét, hogy a jövő évi büdzséről szóló törvénnyel kapcsolatban alkotmányossági aggályok vetődhessenek fel.

Arra, hogy egy héten két ülést tartsanak, már korábban is volt példa, sőt, 2003. júniusában a kórháztörvénnyel kapcsolatban, az este fél 8-kor véget érő ülés után, este 8-ra egy másikat hívott össze az ülést vezető elnök.

A költségvetés 1991 óta gyakorlatilag mindig "saláta"; az Orbán-kormány idején például - amikor a salátatörvényeket most kifogásoló Dávid Ibolya volt az igazságügyi miniszter - az 1999-es költségvetésben 50, a 2000-esben 25, 2001-2002-es büdzsében pedig 30 másik jogszabályt is módosítottak. Az 1992-es költségvetésben 8, az 1993-asban 4, az 1994-esben 14, az 1995-ösben 16, 1996-osban 27, az 1997-esben 23, az 1998-asban pedig 29 törvényt módosítottak, hogy megalapozzák a költségvetés előirányzatait. A 2003-as 29, a 2004-es pedig 24 törvénymódosítást tartalmazott.

Egyébként is minden ciklusban előfordult, hogy egy szavazással akár több, időnként össze nem kapcsolódó törvényt is módosítottak. Dávid Ibolya akkori igazságügyi miniszter nevéhez fűződik például az 1999-ben elfogadott CXIX. törvény, amelyet igazságügyi miniszterként terjesztett elő. Ez "az államszervezetre vonatkozó egyes törvények, továbbá az ingatlan-nyilvántartásról, valamint a halászatról és horgászatról szóló törvények módosításáról" címet viselte, s a felsoroltakon kívül módosította még a bányászatról, a mérésügyről, a találmányok szabadalmi oltalmáról, valamint a kormány tagjai és az államtitkárok jogállásáról szóló törvényeket is.

Nagy Szilvia