Atomtemetőről szavaznak Bátaapátiban

Július 10-én szavaznak Bátaapáti lakói arról, épüljön-e atomhulladék-tároló a Tolna megyei település közelében. A lerakóba a tervek szerint a paksi atomerőműben használt eszközöket és védőruhákat helyeznék el. Egy korábbi felmérés szerint a helyiek támogatnák a beruházást.

Július 10-én döntenek a Tolna megyei Bátaapáti lakói arról, hogy a település közelében épüljön-e radioaktívhulladék-tároló. A település lakóinak arra a kérdésre kell majd válaszolniuk, hogy "Egyetért-e Ön azzal, hogy Bátaapátiban kis és közepes aktivitású radioaktívhulladék-tároló létesüljön?" 

A tervek szerint a település közelében épített lerakóban helyeznék el a paksi atomerőműben keletkező kis és közepes radioaktivitású atomszemetet, vagyis a feleslegessé vált eszközöket és védőruhákat. A lerakóba nagy radioaktivitású hulladék, vagyis kiégett fűtőelem nem kerülne. Az építéshez azonban lakossági jóváhagyás szükséges.

Amennyiben a helyiek igent mondanak a beruházásra, 2008-ra készülhet el a lerakó, aminek építési költsége 10 milliárd forint. A hazai atomszemét-tárolásért felelős Radioaktív Hulladékokat Kezelő (RHK) Kht. szerint Bátaapáti alkalmas lenne a kis és közepes radioaktivitású hulladékok befogadására, a tárolót a falu határában lévő gránittömbben alakítanák ki. Az RHK a kutatásokra eddig 13,6 milliárdot fordított, a vizsgálatokhoz még 16 milliárd szükséges.

Az RHK Kht. korábbi felmérései szerint a bátaapátiak többsége a helyi népszavazáson támogatná a hulladéktároló építését. A tároló építésével kapcsolatos feladatok összehangolásával a kormányfő januárban Wekler Ferenc SZDSZ-es országgyűlési képviselőt bízta meg.