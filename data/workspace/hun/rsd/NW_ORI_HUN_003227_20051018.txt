Függőben a Gyurcsány-cég miatti APEH-fegyelmi

Táppénzre ment az APEH, Gyurcsány Ferenc kormányfő egyik korábbi cégének adatait a gyanú szerint jogtalanul letöltő munkatársa. Az ellene indított fegyelmi vizsgálat így egyelőre szünetel. A vizsgálat során még telefonbeszélgetéseinek listáját is megnézik - írja a Népszabadság.

Felfüggesztették azt a fegyelmi vizsgálatot az APEH-nél, amelyet a múlt hét végén indítottak, jogtalan adatkezelés miatt a hivatal egyik munkatársa ellen. Az érintett ugyanis táppénzre ment - írja a Népszabadság. Az adóhivatal lapnak nyilatkozó főosztályvezetője, Nagy József szerint a Juhász István elnökhelyettes titkárságán dolgozó hölgy nem akkor ment szabadságra, amikor kiderült, hogy szeptemberben indokolatlanul megnézte Gyurcsány Ferenc miniszterelnök korábbi cége, a Fittelina Kft. adatait. 

A hivatali előírások szerint tizenöt nap alatt kellene lefolytatni a fegyelmi vizsgálatot, de a táppénz ideje alatt az eljárás szünetel. Ezért a határidő újabb tizenöt nappal meghosszabbítható, de a vizsgálat emiatt nem húzódhat a végtelenségig. 

Nagy szerint az APEH biztonsági főosztályán minden rendelkezésükre álló információt megvizsgálnak, így az épület környékén rögzített videofelvételeket, a beléptetőrendszer nyilvántartását, sőt az érintett munkatárs személyes kódjával folytatott telefonbeszélgetések listáját is - derül ki a Népszabadság írásából.