Ismét optimista az üzleti szféra

Szeptemberben jelentősen emelkedett a GKI-Wallis konjunktúra index szezonális hatásoktól megtisztított értéke. Az üzleti várakozások egy éve nem voltak a mostanihoz hasonlóan kedvezőek. A nyár eleje óta a fogyasztói bizalom is folyamatosan emelkedik. 

Jelentősen, mínusz 18,5 pontról mínusz 13,3 pontra változott szeptemberben a GKI-Wallis konjunktúra index szezonális hatásoktól megtisztított értéke - derül ki a GKI Gazdaságkutató Rt.-nek az EU támogatásával készített felméréséből.

Az ipari cégek május óta növekvő optimizmusa szeptemberben új lendületet vett: az augusztusinál kedvezőbben ítélték meg az elmúlt és következő időszak termelését, és a rendelésállomány emelkedését jelezték. Az építőiparban is javult a termelési színvonal és a rendelésállomány megítélése, és a foglalkoztatási szándék is erősödött. A kereskedelmi cégek javuló üzletmenetről és aktívabb megrendelési politikáról számoltak be.

Nyár eleje óta a fogyasztói bizalmi index is folyamatosan emelkedik, szeptemberben mínusz 26,1 pont volt. A fogyasztók saját pénzügyi helyzetüket szeptemberben az augusztusinál valamivel jobbnak látták, és a következő 12 hónapban további enyhe javulásra számítanak.

Az ország gazdasági helyzetét most is kedvezőbbnek ítélték, mint egy hónappal korábban, de a következő egy évben kismértékű romlást várnak. Inflációs várakozásaik emelkedtek az augusztusihoz képest, és a következő 12 hónapban ugyancsak áremelkedés ütemének mérsékelt emelkedését várják. A munkanélküliségre vonatkozó várakozásaik viszont érezhetően javultak. A lakosság vásárlási kedve jobb az előző havinál, ezzel párhuzamosan emelkedett a megtakarításra kedvező alkalmat látók aránya.