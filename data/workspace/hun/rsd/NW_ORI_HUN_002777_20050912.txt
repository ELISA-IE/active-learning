Tyúkokat és kutyákat számolnak össze Siklóson

Megszámolják szeptemberben Siklóson az összes háziállatot az önkormányzat munkatársai. Így számba veszik a kedvtelésből tartott állatokat és a haszonállatokat is.

Mindenhova becsöngetnek szeptemberben Siklóson az önkormányzat mukatársai, hogy megszámolják és nyilvántartásba vegyék a városban tartott állatokat. Nádoriné Rohi Éva jegyző azt mondta, nyolc ember járja szeptemberben az utcákat, hogy elkészítsék a nyilvántartást. A felmérés során a kedvtelésből tartott állatok - kutyák, macskák, hörcsögök, teknősök - mellett a haszonállatokat is számba veszik.

Később a nyilvántartás segítségével akarják ellenőrizni, hogy mindenki betartja-e  a helyi állattartási rendeletet. A jogszabály érdekessége, hogy a város bizonyos részeiben akár lakásban is lehetne lovat vagy sertést tartani. A kutyákkal azonban már szigorúbbak, társasházi lakásokban legfeljebb egy eb tartható.

A siklósi önkormányzat akciója előtt már volt hasonló kezdeményezés. Júniusban állatvédők gólyaszámlálási akciót indítottak. A Madártani Egyesület arról gyűjtött adatokat, hogy hol fészkelnek a madarak és mitől pusztulnak el.