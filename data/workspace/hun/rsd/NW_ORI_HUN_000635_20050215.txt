Interaktív értékelésre készül Orbán Viktor

Sms-ben javasolnak témákat a választók Orbán Viktornak a szerdai évértékelő beszéde előtt. A Fidesz elnökének csapata azt tervezi, hogy valamilyen módon interaktívvá teszi a szerdai évértékelő beszédet - írja a Népszabadság.

"Mikor vált a Fidesz a karakteresebb politizálásra az MSZP-vel szemben?" - egyebek mellett ilyen kérdés is szerepelt azon sms-üzenetek között, amelyeket Orbán Viktor országértékelő beszéde előtt küldtek a választók a Fidesznek. 

Az sms-üzenetek szerint szerdán a Körcsarnokban a volt miniszterelnöknek országértékelő beszédében szólnia kellene az oktatás helyzetéről, a létminimum alatt élőkről, a panelházakról, a környezetvédelemről, a nyugdíjak emeléséről. 

Orbán Viktor már korábban jelezte, gondolkodik azon, hogy országértékelő beszéde ne legyen egyoldalú, "ne úgy gördüljön a hallgatóságra, mint egy kőszikla". A Népszabadság úgy tudja, hétfőn a Fidesz PR-osai megbeszélést folytattak arról: milyen módon lehetne interaktívvá tenni az országértékelést.