Közép-Magyarországon keresik a legtöbbet

Közép-Magyarországon, és a Nyugat-Dunántúlon kapják a legmagasabb béreket az emberek - írja a Világgazdaság. A kereseteket a piaci helyzet és a tulajdonosi kör befolyásolja leginkább.

Óriásiak a különbségek az egyes magyarországi régiókban kifizetett bérek között. Az ország középső,és észak-nyugati részén keresnek a legjobban az emberek. A bérek az Alföldön a legalacsonyabbak. A világgazdaság szerint a bérek közti különbség egy fizikai dolgozó esetében eléri a 15-25 százalékot. Vezetői munkakörben a szórás még nagyobb: egy dél-alföldi vezető közel hatvan százalékkal keres kevesebbet nyugat-dunántúli kollegájánál.

 

A Dél-Alföldön a legalacsonyabb az összes munkakörre vetített átlagfizetés: 107 920 forint. Az ország legjobban fizető területén, Közép-Magyarországon ez az összeg 66 százalékkal magasabb: 178 145 forint.

 

A fizetéseket a cégek nagysága, tulajdonosi köre, életciklusa és megrendelései szabják meg. A szakemberek szerint tévhit az, hogy a külföldi cégek jobban fizetnének. Ha egy magyar vállalat felfutó ágban van, ráadásul a dolgozók vállalják a szürkefoglalkoztatást, jobban keresnek, mint egy multinál.

 

Ha egy régióban egyszerre több vállalat keres dolgozókat, kénytelenek versengeni a bérekkel. Azonban, ha egy vállalat monopolhelyzetben van egy térségben, a bérek lefaragásával takarít meg költséget.

 

Tavaly a KSH szerint 93 800 forint volt a nettó átlagkereset. Egy fizikai dolgozó 70 200, egy szellemi foglalkozású pedig 121 300 forintot vitt haza. A fizikai dolgozók esetében a bér azért alacsony, mert a pénz többségét szürke, vagy feketefoglalkoztatásban kapják. Minimálbérre vannak bejelentve, a többi pedig zsebbe megy, a statisztika azonban nem látja az így szerzett jövedelmeket.

 