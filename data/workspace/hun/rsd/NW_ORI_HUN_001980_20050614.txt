Letartóztatások a kínai iskolatragédia miatt

Két helyi tisztviselőt őrizetbe vettek a pénteki kínai iskolatragédia miatt. Az északkelet-kínai Shalan iskoláját villámáradás sújtotta, a katasztrófa 200 gyerek életét követelte. A helyiek szerint az áradás idején sem a rendőrséget, sem a helyi önkormányzatot nem lehetett elérni. 

Felelősségre vonást ígér a pénteki kínai iskolakatasztrófa miatt a helyi kormányzat. A shalaniak ugyanis panaszt tettek, hogy az áradás idején nem lehetett elérni a helyi rendőrséget és hatóságokat. A városi rendőrkapitányság és a kommunista párt helyi szervezetének vezetőjét már őrizetbe vették, ellenük nyomozás is indult. A tartományi kormányzó közölte, nagyon fájlalja az esetet, és kormányzóként vállalja a felelősséget. 

Az északkelet-kínai Shalan általános iskoláját villámáradás sújtotta múlt pénteken, kétnapos heves esőzés után. Becslések szerint kétszáz gyerek vesztette életét a katasztrófában. Helyi beszámolók szerint 200 éve nem történt hasonló tragédia Hejlungcsiang (Heilongjiang) tartományban. A mentőegységek hétfőig 92 áldozat holttestét találták meg, sokan eltűntek. 

Az iskolában hétfőn már újra órákat tartottak. A katasztrófa idején a földszintes épületben tartózkodó 352 gyerek közül azonban csupán 125-en mentek be az órákra - jelentette a Reuters. A Beinjing News kínai napilap címoldalán közölt képen sáros kezek nyoma látszik az osztályterem falán, amint lecsúsznak a vízszint alá. Az iskola játszóterét még hétfőn is vastagon fedte az iszapos üledék.