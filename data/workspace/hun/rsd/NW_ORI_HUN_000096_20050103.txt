Álomkórházat építhetnek a japánok Pécsett

Ingyenes lenne az orvosi ellátás a társadalombiztosítással rendelkezők számára abban a japán luxuskórházban, ami a tervek szerint Pécsett épülne fel. A közel 30 milliárd forintból felépülő egészségügyi komplexumban nem lenne hálapénz, a dolgozók átlag feletti fizetést kapnának Az idealisztikus állapotokat megvalósító japán befektetőnek 200 kórháza van világszerte.

Pécsett akar kórházat építeni az a Torao Tokuda, akinek közel 200 kórháza van Japánban, Délkelet-Ázsiában és Afrikában. A japán üzletember által épített luxuskórházak jellemzője: az egészségbiztosítással rendelkezők magas színvonalú szolgáltatást kapnak ingyen, ráadásul a kórházak a biztosítással nem rendelkezőket is kötelesek ellátni. A társadalombiztosítási pénzekből gazdálkodó Tokuda-kórházak a megtermelt profitból fedezik a további kórházak építését. 

Ezekben az intézményekben nincs hálapénz, a betegek mindenféle megkülönböztetése tilos, cserében viszont a dolgozók átlagon felüli fizetést kapnak. Kiemelten foglalkoznak az idős betegek fekvő és napközis ellátásával is. A japán üzletember meglehetősen elszánt: első kórházára magas életbiztosítást kötött, amennyiben a kórház csődbe megy, öngyilkossága fedezte volna a költségeket.

Papp Lajos professzor, a Pécsi Szívgyógyászati Klinika vezetője, aki a Japánban tárgyaló delegáció vezetője volt, az [origo]-nak elmondta: a kórház zöldmezős beruházás lenne, új épülettel, saját parkkal és parkolóval. Az új kórház Pécs egészségügyi centrumává válna, a Baranya megyei városban ugyanis jelenleg 24 helyen vannak széttagolva az egészségügyi intézmények. A 800-1500 ágyasra tervezett kórház költsége 30 milliárd forint lenne.

"Orvosilag példaértékű a japán modell, csupán az bizonytalan, hogyan illeszthető be a hazai egészségfinanszírozási rendszerbe" - közölte az [origo]-val a Japánban 14 Tokuda-kórházat megtekintő magyar delegáció vezetője. Papp elmondta: a terv megvalósításnak gazdasági vonatkozásairól jelenleg folynak tárgyalások a pécsi önkormányzattal. A tervekről az [origo] szerette volna megkérdezni Pécs polgármesterét, Toller Lászlót azonban nem tudtuk elérni.