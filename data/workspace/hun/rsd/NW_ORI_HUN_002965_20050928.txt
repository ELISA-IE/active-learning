Melegreklámokat zártak ki a párizsi metróból

Az antidiszkriminációs hatósághoz fordulnak Európa legnagyobb melegvásárának szervezői, mert a párizsi közlekedési vállalat nem volt hajlandó kiragasztani hirdetéseiket a járműveire. A képeken egy-egy csókolózó női és férfipár látható. Az utcán és az újságokban megjelentek a hirdetések.

A Rainbow Attitude homoszexuális témájú vásár és kiállítás szervezői a francia antidiszkriminációs hálózathoz fordulnak, mert a főváros közlekedési vállalata, a RATP nem volt hajlandó kitenni reklámplakátjaikat a metróban. A képeken azonos nemű párok csókolják egymást szájon. A RATP hirdetési cége, a Metrobus azzal indokolta a döntést, hogy "nem akarja sérteni senkinek az érzékenységét, hiszen a metrót a kisgyerekektől az aggastyánokig, melegektől a heterókig mindenki használja" - írja a pride.hu. 

A hirdetések végül "enyhébb" formában jelentek meg Párizsban a metrókban, a melegpárok a képeken nem csókolóznak, csak gyengéd tekintettel nézik egymást. A melegvásár szervezői szerint az ilyen cenzúra felháborító. Az utcán és az újságokban az eredeti, "csókolózós" plakátok és hirdetések láthatók Párizsban. Az ügy azért is különleges, mert Párizs polgármestere, Bertrand Delanoe nyíltan vállalja homoszexualitását.

A Rainbow Attitude Európa legnagyobb homoszexualitással foglalkozó vására és kiállítása, amelyet október 21. és 24-e között tartanak a francia fővárosban. A "népünnepélyen" négyszáz kiállító mutatkozik melegeknek szánt termékeivel és üzeneteivel, köztük AIDS- és homofóbiaellenes egyesületek, meleg- és melegbarát utazási irodák, divatbutikok, művészek. Az elsőként 2003-ban megrendezett vásár tavaly 400 ezer érdeklődőt vonzott - írja az internetes portál.