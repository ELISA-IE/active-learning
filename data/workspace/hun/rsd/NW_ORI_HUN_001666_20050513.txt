Kínzóhelyekre küldött foglyokat az USA

Több ország, köztük az USA és Svédország is megszegte a nemzetközi egyezményeket azzal, hogy őrizetben levő gyanúsítottakat adott át Egyiptomnak, mivel ott kínzásnak és embertelen bánásmódnak vannak kitéve a rabok - állapította meg egy nemzetközi emberi jogi szervezet, a Human Rights Watch jelentése. Az amerikai külügyminisztérium korábbi beszámolója bírálta Egyiptomot a foglyokkal való kegyetlenkedések miatt.

1994-től mintegy 60 gyanúsítottat toloncoltak Egyiptomba, főleg állítólagos iszlám szélsőségeseket. A küldő országok főleg az arab államok közül kerültek ki, de az USA és Svédország is küldött rabokat Egyiptomba. "A nemzetközi jog szigorúan tiltja, hogy olyan országnak adjanak ki őrizeteseket, ahol kínzásnak és embertelen bánásmódnak lehetnek kitéve" - mondta a Human Rights Watch közel-keleti igazgatója, Joe Stork, aki megjegyezte, hogy Egyiptomba semelyik ország sem toloncolhatna ki senkit sem, mert ott borzalmas kínzások várhatnak rájuk.

Egyiptomban sok gyanúsítottat igen hosszú ideig tartó teljes elzárás alatt tartanak, a hatóságok sok esetben nem hajlandók felvilágosítást adni a rabok tartózkodási helyéről, sokszor még a fogva tartás tényéről sem hajlandóak semmit sem elárulni a hozzátartozóknak. Mindezek megerősítik a gyanút, hogy néhányukat egyszerűen eltüntették. 

Az emberi jogi szervezet 1995-től kezdve számos esetről tud, amikor az USA elősegítette vagy aktív szerepet játszott gyanúsítottak Egyiptomba kerülésében, ezek közül több George W. Bush elnöksége idején történt. Amikor egy sajtótájékoztatón ezzel kapcsolatos kérdést kapott az amerikai elnök, akkor Bush azt mondta, hogy ők mindig a törvények alapján járnak el, és csak olyan országokba szoktak toloncolni, ahol nem fogják kínozni a foglyot. 

Az amerikai külügyminisztérium februárban publikált jelentése azonban világosan árulkodik arról, hogy az amerikai hatóságok előtt sem titok, hogy mi zajlik az egyiptomi börtönökben: "fogvatartottak kínzása és megalázása állandó és folyamatos a rendőrség és a börtönőrök részéről" - állt a beszámolóban, amely számos esetet részletezett is. 

A Human Rights Watch mindezek tükrében bűnpártolónak minősíti a Bush-adminisztráció magatartását, amikor Egyiptomba szállíttat foglyokat, mivel ott borzalmas kínzások várhatnak rájuk. Ráadásul ezzel szerintük olyan üzenetet küldenek más államoknak, hogy "mi nem törődünk azzal, hogy bántok a rabjaitokkal".