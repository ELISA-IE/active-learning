Viperával támadt roma diákokra egy fiú

Egy viperával támadt néhány roma diákra és tanáraikra egy fiatal fiú a piliscsabai Jókai Mór Általános Iskolában. A fiú megvert négy diákot és két tanárnőt. Az egyik gyereknek felszakadt a szája, a többiek fejsérüléseket szenvedetek, a két tanárnő a lábán és a csípőjén sérült meg. A rendőrség nyomozást indított. 

Egy viperával felszerelkezve berontott egy fiatal fiú a zömmel romákat oktató piliscsabai Jókai Mór Általános Iskolába, megvert négy diákot és a védelmükre kelő két tanárnőt - tájékoztatott a Roma Sajtóközpont. 

Szemtanúk elmondása szerint a húsz év körüli fiatalember az iskola előtt szállt le a helyközi buszról, majd egy papírlapot mutogatott az iskola ablakában álló gyerekeknek, amelyen az állt: "Rohadt cigányok, dögöljetek meg!" és hógolyóval dobálta az ablakokat. Ezt követően berontott a zömmel roma gyerekeket oktató intézménybe, ahol éppen szünet volt. A folyosón köpködött, sértő megjegyzéseket tett a gyerekekre, majd négy, az útjába kerülő diákot ütni kezdett a nála lévő viperával. 

A dulakodásra két tanárnő is felfigyelt, akik az áldozatok segítségére siettek. A fiú azonban a földre lökte a tanárnőket. A verekedésnek az vetett végett, hogy a jelenlévő tanárok és a diákok végül lefogták a dühöngő fiút, majd az igazgatónő irodájába vezették. Az igazgatónő értesítette a helyi közterület fenntartót, aki kihívta a körzeti megbízottat. 

Az iskola igazgatója a Roma Sajtóközpontnak elmondta, hogy a támadót előállították, majd kihallgatása után szabadlábra helyezték. Az incidensben az egyik gyereknek felszakadt a szája, a többi gyerek fejsérüléseket szenvedett, a két tanárnő a lábán és a csípőjén sérült meg. A megvert gyerekekről látleletet vettek, és szüleik feljelentették a támadót. A rendőrség nyomozást indított - közölte az illetékes budaörsi rendőrkapitányság szóvivője.     

Piliscsabán nem ez az első rasszista jellegű megnyilvánulás: tavalyelőtt a helyi aljegyző tett olyan kijelentést a romákra, mely szerint "kár, hogy Hitler nem velük kezdte".