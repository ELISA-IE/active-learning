Félmillió terhes nőt vesztünk el évente

Az elégtelen körülmények és a nem megfelelő ellátás miatt több mint félmillió terhes nő és gyermekének életet adó asszony hal meg évente világszerte- olvasható az Egészségügyi Világszervezet (WHO) jelentésében. A rossz körülmények miatt 10 millió gyerek hal meg ötödik születésnapja előtt. A WHO szerint a halálokok többsége egyszerűen megelőzhető lenne, de sok országban az asszonyok kevesebb mint fele kap szakszerű segítséget a szüléshez és a gyerekneveléshez.

Évente több mint félmillió asszony hal meg terhesség vagy szülés következtében, több mint 3 millió gyermek születik halva, több mint 4 millió csecsemő hal meg életének első napjaiban vagy heteiben, összességében pedig évente 10,6 millió gyermek nem éri meg ötödik születésnapját - derül ki az Egészségügyi Világszervezet (WHO) legújabb jelentéséből. A WHO szerint a jelenség oka, hogy több százmillió asszony és gyerek szinte semmilyen gondozásban nem részesül, egészségügyi ellátásuk pedig a terhesség és a csecsemőkor alatt sem megfelelő.

Évente átlagosan 136 millió gyerek születik világszerte. A fejlődő országokban azonban a terhes nők kevesebb mint kétharmada kap szakértő segítséget a szüléskor, a legfejletlenebb országokban pedig csak minden harmadik nő gyermekét segítik világra hozzáértő orvosok. Pedig a WHO szerint éppen a szakavatott segítség mentheti meg az anyát és az újszülöttet, ha komplikációk merülnek fel.

A jelentés szerint a csecsemők 90 százalékának halála hat okra vezethető vissza. Ezek a koraszülöttség és a nem megfelelő születés utáni körülmények, a fulladás és más, különböző fertőzésekből fakadó légzőszervi rendellenességek (ezek együttesen a halálesetek több mint harmadát eredményezik), vérhas, malária, kanyaró és HIV-fertőzés. A helyzetet a WHO szerint csak még tovább súlyosbítja, hogy ezeknek a halálokoknak a többsége egyszerűen megelőzhető.

A WHO arra is felhívja a figyelmet, hogy az elégtelen körülmények és a nem megfelelő ellátás azoknak az életét is veszélybe sodorja, akik terhességük megszakítása mellett döntenek. Évente több mint 18 millió művi abortuszt hajtanak végre hozzáértés nélkül. Ennek következtében évente 68 ezer asszony veszti életét.

A WHO a jelenség visszaszorítására "Minden anya és gyerek számítson" címmel indít programot. Megpróbálják minél szélesebb körben elterjeszteni a tartós gondoskodást, melynek lényege, hogy az anya és az újszülött sorsát a terhesség kezdetétől a gyermekkor végéig kísérik.