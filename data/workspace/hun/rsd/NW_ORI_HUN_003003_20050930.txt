Ombudsman vizsgálódik a híradós nőkkel kapcsolatban

Takács Albert az állampolgári jogok országgyűlési biztosának általános helyettese azt vizsgálja nem sérti-e az alkotmányt az, hogy MTV esti híradójából kivették a nőket - írja a Népszabadság. 

Az állampolgári jogok országgyűlési biztosának általános helyettese vizsgálatot indított, annak megállapítására, hogy megfelelnek-e a diszkriminációmentes bánásmód alkotmányos követelményeinek az MTV Híradójában történt személyi változások - írja a Népszabadság. A lap korábban arról számolt be, hogy az esti híradóból kivették a női műsorvezetőket. 

Takács Albert közölte, azért keltette fel figyelmét a dolog, mert nemzetközi felmérésekre hivatkozva egyesek szerint kizárólag a középkorú férfiak hitelesek ebben a munkakörben, miközben "A sokszor mintának tekintett BBC vagy a CNN híradásaiban viszont azt látom: ott kínosan ügyelnek arra, hogy a jelentősebb társadalmi rétegek, nemek, etnikai csoportok arányosan legyenek reprezentálva a hírműsorok vezetői körében" - mondta a Népszabadságnak. 

Az MTV közleményben kiadott álláspontja szerint nem történt diszkrimináció, csupán áttértek az egyszemélyes műsorvezetésre a fél nyolcas Híradóban. A nőket nem száműzték, mert a többi hírműsorban többet szerepelhetnek - derül ki a Népszabadság írásából. 