Már a patikákban az influenza elleni vakcinák

A héten várhatóan valamennyi háziorvoshoz megérkezik az emberi influenza elleni vakcina. Az ÁNTSZ idén is 1,3 millió oltóanyagot oszt ki, elképzelhető azonban, hogy ez kevés lesz a madárinfluenza-pánik miatt. A humán oltóanyag nem véd a madárinfluenza ellen, de csökkentheti az emberről emberre terjedő mutáns kórokozó kialakulásának esélyét.

Megkezdte a héten az ÁNTSZ az emberi influenza elleni oltóanyagok kiszállítását, a vakcina így várhatóan a hét végéig valamennyi háziorvoshoz megérkezik - jelentette ki az [origo]-nak az ÁNTSZ szóvivője. Ritoók Emese elmondta: az elmúlt évek gyakorlatához hasonlóan idén is 1,3 millió vakcinát osztanak ki. A szóvivő hozzátette: a madárinfluenza okozta pánik miatt elképzelhető ugyan, hogy nem lesz elegendő ez a mennyiség, erre azonban augusztusban még nem tudtak gondolni, amikor az influenza elleni oltóanyagot legyártották.

Az oltóanyagért nem kell fizetniük a 60 éven felülieknek, a krónikus betegeknek, az egészségügyi dolgozóknak, valamint azoknak, akik baromfifeldolgozóban vagy szárnyasok közelében dolgoznak. A lakosság többi része számára a háziorvosok írhatják fel az oltást, amit patikákban lehet megvásárolni 50 százalékos tb-támogatással. Az oltás ára így közel 600 forint. 

Ritoók Emese elmondta: az oltást az ÁNTSZ mindenkinek ajánlja, mivel ez csökkenti a járvány kialakulásának kockázatát. A humán oltóanyag nem véd a madárinfluenza halálos, H5N1 variáció ellen, de csökkentheti az emberről emberre terjedő mutáns kórokozó kialakulásának esélyét. Influenzajárvány egyelőre még nem alakult ki az országban, a veszélye azonban már megvan, mivel hagyományosan a novembertől áprilisig terjedő időszakra jellemzőek az influenzaszerű megbetegedések.