Folytatódott a forint erősödése

A forint kedden reggel tovább erősödött a bankközi devizapiacon, az eurót 245,25/50 forinton jegyezték, 25 fillérrel gyengébben a hétfői 245,50/60 forintos árfolyamnál. A forint 13,10 százalékon állt a plusz-mínusz 15 százalékos ingadozási sáv erős oldalán, 6 bázisponttal erősebben a hétfői helyzeténél. 

A dollár alig változott a hétfői árfolyamához képest, kedden reggel 182,35/55 forinton jegyezték a korábbi 182,24/32 forintos kurzushoz képest. Kedden már a Londonban is kinyitottak a bankok, ezért talán valamivel élénkül a forgalom a budapesti bankközi piacon is. Az euró kurzusát 245-246,50 forintra várják a kereskedők. 

Az overnight és a tomnext kamat 9,40/60 százalékra csökkent a hétfői 9,45/80 százalékról. Az ajánlatok szintjén már a hosszabb lejáratok kamatai is megmozdultak lefelé. A két-három hónapos hiteleket például 9,15 és 9,10 százalékra árazza a piac, szemben a hétfői 9,48, illetve 9,33 százalékos Buborral. A piaci likviditás szabályozására a bankok délelőtt határoznak a kéthetes MNB betétről, valószínűleg többet kötnek le a szerdán lejáró 191,05 milliárd forintnál.