Vizsgálat indult az álügyvédjelölt ügyében

Ügyészségi vizsgálat indult a szegedi álügyvédjelölt ügyében. A férfi diploma nélkül kezdett el dolgozni, ezért azokban a büntetőügyekben, ahol ő volt a jogi képviselő, előfordulhat, hogy hatályon kívül kell helyezni az ítéletet.

Bekérte a szegedi ügyészség a városi ügyvédi kamarától az S. Norberttel kapcsolatos iratokat. Bariné Tóth Éva megyei ügyészségi szóvivő szerint a dokumentumok tanulmányozása után döntenek arról, hogy elrendelnek-e nyomozást az ügyben. Emellett várhatóan megkeresik a megyei bíróságot is, hogy kiderüljön: pontosan milyen ügyekben látott el jogi képviseletet ügyvédjelöltként, jogtalanul S. Norbert.

A szegedi férfi, három évvel ezelőtt, egy hónapig dolgozhatott diploma nélkül. Annak ellenére kérte ugyanis 2002. december 2-án az ügyvédi kamarától az ügyvédjelölti névjegyzékbe felvételét, hogy akkor még diplomája nem volt a kezében. Doktori bizonyítványa ugyanis 2003. január 11-i keltezésű.

Az ügy hatással lehet azokra a büntetőügyekre, amelyekben kötelező a jogi képviselet: a jogerősen még nem lezárt ügyeket hatályon kívül kell helyezni, a befejezett perekben pedig felülvizsgálati kérelmet nyújthatnak be a vádlottak.