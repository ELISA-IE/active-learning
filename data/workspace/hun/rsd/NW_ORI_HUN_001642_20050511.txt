Biztonsági lesz a születési, halotti anyakönyv

Jövőre új születési, házassági és halotti anyakönyveket bocsátanak ki a hatóságok. Az évi félmillió körüli új irat szállítójáról meghívásos pályázaton dönt a BM - írja a Népszabadság.

Jövőre már csak az A kategóriás okmányvédelmi követelményeknek megfelelő okiratokon rögzíthetik születésünket, a házasságunkat és halálunkat - mondta a Népszabadságnak Urbán György, a BM Központi Adatfeldolgozó, Nyilvántartó és Választási Hivatalának vezetője. Az új papírók szállítására közbeszerzési pályázatot írt ki a BM, a résztvevőket meghívásos eljárásban választják ki. A védett hatósági okmányokat ugyanis csak minősített nyomdák - a Pénzjegynyomda, az Állami Nyomda - állíthatják elő. 

Évente félmillió különféle okmány szállítására várnak ajánlatokat. Ez évi 80-100 ezer születést, 90-120 ezer halálozást, 60-70 ezer házasságot és ennél több válást jelent, de lesznek különféle nemzetközi anyakönyvi kivonatok is - írja a Népszabadság. 

A biztonsági okmányok előállítása nagy és biztos üzlet: néhány hónapja például személyi igazolványok, lakcímkártyák, forgalmi engedélyek, illetve gépjárműtörzskönyvek szállítására hirdettek ugyancsak meghívásos eljárást. A szállítónak - a nyertes az Állami Nyomda és a Pénzjegynyomda által létrehozott konzorcium volt - három év alatt évente több mint ötmillió különféle okmányt kell biztosítania, és a beszerzés értéke hozzávetőleg nyolcmilliárd forint.