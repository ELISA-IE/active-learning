Tisztázta a receptfelírási félreértést az OEP

Az OEP főigazgató-helyettese szerdán tisztázta az orvosok receptfelírási jogával kapcsolatos félreértést. Kiderült, hogy csak a magánorvosok vényfelírási jogosultsága változik, mindenki más az eddigiek szerint írhat fel gyógyszert - írja a Népszabadság. 

Csak az egészségbiztosítóval finanszírozásra nem szerződött orvosokra érvényes a receptírás szabályait módosító jogszabályváltozás - az OEP tájékoztatása szerint. A jövőben így nem írhatnak fel kiemelt támogatással és a közgyógyellátás keretében rendelhető gyógyászati segédeszközöket a magánorvosok - írja a Népszabadság. 

Első lépésként október végi hatállyal a finanszírozott egészségügyi szolgáltatónál dolgozó orvossal felbontotta receptírásra jogosító szerződését az egészségbiztosító, a jövőben ugyanis az egészségügyi szolgáltatókkal szerződik. A magánorvosok a jövőben csak általános jogcímen írhatnak fel gyógyszert és segédeszközöket. 

Székely Tamás, az OEP főigazgató-helyettese szerint a korlátozás kizárólag a biztosítóval nem szerződött doktorokra és szolgáltatókra érvényes. A szerződött orvosok vényírási jogait nem korlátozzák, nekik új szerződést sem kell kötniük, mivel a megállapodásokat a szolgáltatóval kötik a megyei egészségbiztosítási pénztárak. A kórházak pedig megadják a receptfelírásra jogosult orvosoknak a pontos adatait az egészségügyi szolgáltatóknak. Az egyéni szerződések helyébe mostantól az intézményi lépett. 

A kórházi orvosok az intézménnyel kötött szerződésükön keresztül, a háziorvosok önálló megállapodásukkal állíthatnak ki recepteket. A magánorvosok szerződését sem bontják föl, csak jogosítványaik változnak. Azokra az orvosokra is korlátozások lesznek, akik gyógyszer- vagy segédeszközgyártó, illetve forgalmazó cégekkel bármilyen kapcsolatban állnak. 

Januártól új informatikai rendszert helyez üzembe az OEP, amely kettős adatbázissal ellenőrzi, ki milyen gyógyszert rendelt, váltott ki. A módszer a háziorvosok szigorúbb ellenőrzését is lehetővé teszi - derül ki a Népszabadság írásából. 