Liberális értelmiségiek Sólyom támogatását kérik az SZDSZ-től

Nyílt levelet intézett 25 liberális közéleti személyiség az SZDSZ parlamenti képviselőihez, amelyben arra kérik a párt frakcióját, hogy támogassák Sólyom László államfővé választását. A levél aláírói között van Halmai Gábor alkotmányjogász, György Péter esztéta és Ungár Klára volt SZDSZ-es képviselő.

Huszonöt liberális közéleti személyiség nyílt levelet intézett az SZDSZ országgyűlési képviselőihez, amelyben azt kérik, hogy az SZDSZ képviselői támogassák szavazatukkal Sólyom László államfői jelölését és megválasztását. Az SZDSZ frakciója hétfőn dönt arról, hogy kit jelölnek a posztra. A nyílt levél aláírói szerint "az SZDSZ támogatásával június 7-én olyan döntést hozhat a Magyar Országgyűlés, melyre méltán lehetünk büszkék külföldön és az eljövendő generációk előtt". 

Az aláírók között szerepel többek között Halmai Gábor és Szikinger István alkotmányjogász, Hankiss Elemér szociológus, György Péter esztéta, Vajda Mihály filozófus, Ungár Klára volt SZDSZ-es képviselő, Bodor Ádám író, Seres László, Révész Sándor, Vágvölgyi B. András és Váncsa István újságírók.

Sólyom Lászlót a Védegylet nevű civil szervezet kezdeményezésére 110 bal- és jobboldali ismert személyiség javasolta köztársasági elnöknek. Az Alkotmánybíróság első elnökének megválasztását később támogatta az MDF. Pénteken pedig a Fidesz jelentette be, hogy a legnagyobb ellenzéki párt is támogatja Sólyom jelölését. Sólyom László ezt követően közölte, hogy elfogadta a Fidesz jelölését, de nem zárkózik el attól, hogy felkérés esetén más pártokkal is tárgyaljon az államfői poszt ügyében. Közben az MSZP összes képviselője aláírásával Szili Katalin köztársasági elnöki jelölése mellett állt ki. Így a döntés az SZDSZ kezébe került. A kisebbik koalíciós párt már a jelölési folyamat kezdetén jelezte, hogy Szili elfogadhatatlan a számukra, mert pártpolitikust nem tud támogatni a liberális párt.