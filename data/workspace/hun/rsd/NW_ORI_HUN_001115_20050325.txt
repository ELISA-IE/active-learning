Bekameráztak egy pesti szórakozóhelyet

Az udvart figyelő kamerát helyeztek el a budapesti Kinizsi utcában lévő Kultiplex nevű szórakozóhelyen. Az intézmény munkatársai szerint a kamera csak arra szolgál, hogy ha történik valami, akkor a felvételek alapján rekonstruálni tudják a történteket.

"Azért az túlzás, hogy be van kamerázva, csak egy kamera van" - mondta az [origo]-nak a IX. kerületi Kinizsi utcában lévő Kultiplex nevű szórakozóhely egyik munkatársa. A Sziget fesztivált szervező Sziget Kft. által üzemeltetett szórakozóhely udvarát figyeli egy kamera, aminek létezéséről egyik-másik pultos sem tud.

A Tilos Rádió stúdiójának is helyt adó Kultiplex munkatársai kérdésünkre azt mondták: a jó pár hónapja felszerelt kamerára azért van szükség, hogy ha történik valami, akkor rekonstruálni tudják az eseményeket, az elmúlt időszakban ugyanis rengeteg lopás történt. Általában pedig - tette hozzá egyikük - már másnap törlik a rögzített anyagot. A kamera működésére egy felirat hívja fel a figyelmet a bejáratnál, miszerint a terület fokozottan őrzött.

Gulyás Csaba, az adatvédelmi biztos munkatársa szerint magánterületen ugyan el lehet helyezni kamerákat, de felvétel csak akkor készíthető, ha arra tábla figyelmeztet, amin többek között az üzemeltető nevét is fel kell tüntetni.

A személyes adatokat kezelni - azaz például felvenni - ugyanis csak törvényi felhatalmazással, ennek hiányában pedig az érintettek beleegyezésével lehet. A Kultiplexre az utóbbi eset vonatkozik. Mivel már a ráutaló magatartás is beleegyezést jelent, ezért elég a figyelemfelhívó tábla, mivel ennek ismeretében mindenki eldöntheti, hogy belép a bekamerázott területre vagy inkább más helyet választ.