Túloznak az ásványvizes címkék

Az ásványvizek felének címkéjén vagy túlzó állításokkal teszik vonzóbbá a vizeket, vagy a valóstól eltérő adatokat tüntetnek fel az ásványi anyagok mennyiségére vonatkozóan - derült ki a Fogyasztóvédelmi Főfelügyelőség felméréséből. Az augusztusban megvizsgált 54 ásványvízből 25 esetben nem volt megfelelő a jelölés. Az ásványvizek gyártóit felszólították, hogy készítsenek új, az előírásoknak megfelelő címkéket. 

A megvizsgált ásványvizek címkéinek felénél szabálytalanságokat állapítottak meg a Fogyasztóvédelmi Felügyelőség munkatársai. A fogyasztóvédők elsősorban arra keresték a választ, hogy az ásványvizek címkéjén feltüntetett információk megegyeznek-e a termék valódi tartalmával, illetve alkalmaznak-e olyan jelölést, amelyek a vonatkozó rendeletek alapján nem megengedettek. A megvizsgált 54 ásványvízből 25 esetben nem volt megfelelő a jelölés. A gyártók vagy hangzatos, túlzó állításokkal próbálják vonzóvá tenni az ásványvizüket, vagy nem mondanak igazat a vízben található ásványi anyagok mennyiségét illetően.  Az erre vonatkozó szabályozás szerint az 500-1500 mg/liter oldott ásványi anyagot tartalmazó természetes ásványvizek nem jelölhetők semmilyen különleges tulajdonsággal, a legtöbb ásványvíz ugyanis ebbe a kategóriába tartozik. Az egyik ásványvíz gyártója ennek ellenére azt írta a víz címkéjére, hogy "különleges ásványi anyag összetételének köszönhetően kitűnően oltja a szomjat". A jóddal dúsított vizet pedig nem lehet ásványvíznek nevezni, hanem jódozott víznek, ugyanis ásványvízhez csak szén-dioxid hozzáadása engedélyezett. Néhány gyártó pedig olyan kategóriába helyezte el a termékét, mely a rendeletben nem is szerepel: ilyen például az "eredeti alpesi víz".

A jogszabály előírja azt is, hogy az 1,5 mg/liter értéket meghaladó fluorid-koncentrációjú természetes ásványvizeknél fel kell tüntetni, hogy magas a fluorid-tartalma, ezért csecsemők és 7 évesnél fiatalabb gyerekek rendszeresen nem fogyaszthatják. Ezt az előírást két ásványvíz gyártója is megszegte. Két külföldről származó ásványvízzel pedig az volt a gond, hogy a lejárati dátumot jelölő két számból nem derült ki, hogy melyik vonatkozik az évre és melyik a hónapra. 

A fogyasztóvédők kifogásaikat elküldték a gyártókhoz és felszólították őket, hogy készítsenek új, az előírásoknak megfelelő címkéket. Várhatóan később ellenőrzik, hogy ennek eleget tettek-e.