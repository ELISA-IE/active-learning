A vártnál jóval alacsonyabb az infláció

Februárban az árszínvonal 3,2 százalékkal emelkedett éves összevetésben, míg havi szinten 0,4 százalékos volt az infláció - közölte honlapján a Központi Statisztikai Hivatal (KSH) pénteken. Elemzők 3,8 százalékos éves inflációs adatra számítottak, így az alapkamat további mérséklődése valószínű. 

Éves szinten az élelmiszerek árai az átlagosnál kisebb mértékben, 1,2 százalékkal emelkedtek. Ezen belül jelentős szóródás figyelhető meg: a sertészsiradék 57, a sertéshús 18, a cukor 16 százalékkal drágult. 21 százalékkal csökkent viszont az idényáras élelmiszerek ára. 

A tartós fogyasztási cikkekért átlagosan 1,8%-kal kellett kevesebbet fizetni febrárban, mint egy évvel korábban. 1 százalékosnál kisebb áremelkedést regisztráltak a ruházati cikkeknél, míg több mint 2 százalékkal drágultak az egyéb cikkek, üzemanyagok. A szolgáltatások ára az átlagot meghaladó mértékben, 5,9 százalékkal emelkedett - olvasható a KSH közleményében. 