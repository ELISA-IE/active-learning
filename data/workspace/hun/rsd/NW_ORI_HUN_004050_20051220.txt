Külföldre indulnak a magyar lízingcégek

Az OTP Bank régiós terjeszkedésével párhuzamosan, a Merkantil csoport a szlovák lízingpiac mellett, az idén már Bulgáriában is megjelent, jövőre pedig Romániában és Horvátországban építené ki hídfőállásait. Külföldi leányvállalat létrehozásának lehetőségét vizsgálja a CIB Lízing Csoport és a Budapest Lízing, ám magáncégek részéről már van példa a nemzetközi jelenlétre: a Régió Holding Csíkszeredán hozott létre leánycéget.

A specializáció mellett a külföldi terjeszkedés jelentheti a kitörés lehetőségét a hazai lízingcégek számára - vélik a hazai szakma szereplői, ezt a magyar piac szűkös voltával, és a lízingpiac legnagyobb részét, több mint 70 százalékát kitevő autófinanszírozási üzletág lejtmenetével magyarázzák. A hazai lízingpiac legnagyobb szereplője, a CIB Lízing Csoport külföldi leányvállalat létrehozásának lehetőségeit vizsgálja a környező országokban, közösen a CIB-csoport tulajdonosával, a Gruppo Banca Intesával, amelynek több szomszédos államban is van leányvállalata - mondta a Világgazdaságnak Galambos Tibor, a lízingcsoport vezérigazgatója.

 A CIB Lízing Csoport mindenesetre a határon átnyúló szolgáltatások terén már lépett, a pénzügyi felügyelettől az összes szomszédos ország mellett, több európai országra is megkérte az engedélyt. "Volt már ügyfél-megkeresésük, ám az exportlízingre vonatkozó igényeket mindeddig nem tudták kielégíteni - magyarázta Galambos Tibor vezérigazgató. Határon átnyúló szolgáltatásaink elsősorban a flotta-, gép- és teherautólízing területére terjednek majd ki" - tette hozzá.

A Budapest Lízing sem tartja kizártnak, hogy középtávon megjelenjen a környező országokban - közölte Báti Balázs vezérigazgató. A Merkantil csoport pedig Szlovákia és Bulgária mellett, jövőre Romániában és Horvátországban kíván lízingcéget alapítani - mondta el a lapnak Marev Nikolay, a nemzetközi hálózat ügyvezető igazgatója. Az OTP Bank régiós terjeszkedésével párhuzamosan, a bankcsoport 2002. végén kezdte meg működését a szlovák lízingpiacon, s a 2003. évi , 2,2 százalékos piaci részesedését az idén, már 5-6 százalékra sikerül feltornáznia. Ezzel a 350 milliárd forintos szlovák lízingpiac hetedik legnagyobb szereplőjének számít az OTP Leasing, ám ha a személygépjármű-szegmenst nézzük, akkor a 4-dik helyen állnak. A társaság 2005-ben megkötött szerződéseinek nettó eszközértéke - 2,3 milliárd szlovák korona (mintegy 15 milliárd forint) - 54 százalékkal haladja meg az előző évit, ráadásul biztató, hogy egy stagnáló haszongépjármű-piacon is 20 százalékkal tudták növelni a szerződéseik számát. Az OTP Leasing az idén megkezdte a termelőeszközök finanszírozását, s ez abból a szempontból jó időzítésnek bizonyult, hogy a 2005-ben 26 százalékkal bővülő lízingpiac növekedésének a motorját, ez a szegmens adta. Jövőre, a társaság elindulna az ingatlanlízing-üzletágban is, s ez lakások finanszírozását is jelenthetné - emelte ki Marev Nikolay. Hozzátette: 2006-ra, 4,3 milliárd szlovák korona (közel 29 milliárd forint) nettó eszközérték elérését tervezik.

Kedvezően alakul a Merkantil csoport két bolgár érdekeltsége, a DSK Auto Leasing és a DSK Leasing idei éve is. Az elmúlt három hónap során ötmillió euró értékben finanszíroztak, míg jövőre 30-35 millió euróról szól a terv. Jövőre Bulgáriában is elindulna az ingatlanlízing - mutatott rá az ügyvezető igazgató. A bolgár lízingpiac nagyságáról jelenleg csak durva becslések állnak rendelkezésre - ezek 400-450 millió euró közé teszik azt. 

A román piacon különösen nagy ugrás prognosztizálható - az autófinanszírozási szegmens, az idén 50 százalékkal nőtt -, s a jelenlegi kétmilliárd eurós lízingpiac, igen gyorsan ötmilliárdosra bővülhet. A horvát lízingpiac mérete jelenleg egymilliárd euróra tehető, ebből több, mint 52 százalékot a személy- és haszongépjármű-üzletág tesz ki. Mind a román, mind a horvát lízingpiacon az első tíz közé való bekerülés a cél - emelte ki az ügyvezető igazgató.

A magánhátterű lízingcégek körében már van példa a román piacon való jelenlétre: az egri székhelyű, hat magánszemély tulajdonában lévő Régió Holding Kft., három éve hozta létre leányvállalatát Csíkszeredán, míg Marosvásárhelyen és Brassón képviseletet nyitott. A székelyföldi régióra koncentráló társaság idei, négymillió eurót meghaladó forgalma, közel háromszorosa a tavalyinak.