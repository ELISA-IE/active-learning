Gyanús magyart találtak Ausztráliában a nácivadászok

A Simon Wiesenthal Központ felszólította a magyar és az ausztrál hatóságokat, hogy kezdejenek nyomozást egy, az ausztráliai Perth-ben élő magyar származású férfi ellen, mert a feltételezések szerint 1944-ben legkevesebb egy zsidót megölt Budapesten. A feltételezett náci háborús bűnösre a központ Utolsó Esély Művelet elnevezésű akciója keretében bukkantak rá.

Közleményben szólította fel a Simon Wiesenthal Központ a magyar és ausztrál hatóságokat, hogy kezdjenek nyomozást egy feltételezett magyar náci háborús bűnös ellen, akire a központ Magyarországon tavaly nyáron elindított, a náci háborús bűnösök felkutatását célzó Utolsó Esély Művelet nevű akciója során bukkantak rá. A központ vasárnapi közleményében említett férfi jelenleg az ausztráliai Perth-ben él és a feltételezések szerint 1944-ben legkevesebb egy zsidót megölt Budapesten.

A központ fő nácivadásza, Efraim Zuroff szerint a kutatás során olyan dokumentumokhoz jutottak, amelyek alátámasztják a gyanúsított bűnösségét. A bizonyítékokat bemutatják a magyar és az ausztrál hatóságoknak is. Zuroff közleményben szólította fel a két ország hatóságait, hogy a gyilkosság óta eltelt több mint 60 év ellenére találjanak módot a felelősségre vonásra, ha a gyanúsított bűnössége beigazolódik.

A Simon Wiesenthal Központ által 2002. júliusában indított Utolsó Esély Művelet elnevezésű akció célja, hogy megkeresse és lehetőség szerint bíróság elé állítsa azokat a náci háborús bűnösöket, akik eddig elkerülték az igazságszolgáltatást. A kampány 2002-ben Litvániában, Lettországban és Észtországban indult, majd bevonták Lengyelországot, Ausztriát és Romániát is, sőt még Ukrajnából is kaptak bejelentéseket. Magyarországon, Horvátországban és Németországban 2004. júliusában indult az Utolsó Esély Művelet kampánya.