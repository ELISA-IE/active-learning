Ellenőrt fojtogattak Nyíregyházán

Minden látható ok nélkül fojtogatni kezdett egy jegyellenőrt az egyik nyíregyházai buszon egy negyvenegy éves férfi, aki ellen közfeladatot ellátó személy elleni erőszak miatt eljárás indult.

Közfeladatot ellátó személy elleni erőszak miatt indult eljárás egy 41 éves ófehértói férfi ellen. A megalapozott gyanú szerint a férfi pénteken este a Nyíregyházán közlekedő 5-ös buszon, minden látható előzmény nélkül fojtogatni kezdett egy jegyellenőrt. A 20 éves fiatalember könnyű sérülést szenvedett - közölte a Szabolcs-Szatmár-Bereg megyei rendőrfőkapitányság sajtószolgálata. 

A jegyvizsgálók már befejezték az ellenőrzést, melynek során senkit sem büntettek meg. A sértett az egyik utassal leülve beszélgetett, amikor az ittasnak tűnő férfi hátulról rátámadt. A néhány másodpercig tartó incidenst követően a gyanúsítottat visszatartották a rendőrök érkezéséig. Az előállított személy megtagadta a vallomást.