DNS-teszttel keresik a cunami-baba szüleit

DNS-teszttel próbálják megtalálni egy, a szökőárt túlélt Srí Lanka-i kisbaba szüleit. A "81-es babaként" emlegetett kicsit romok alatt találták, a decemberi pusztító szökőár után. Kilenc család jelentkezett, hogy az övék a gyerek, a bíróság a rokonság eldöntésére rendelte el a tesztet. Időközben az egyik család megrohamozta a kórház épületét, mondván, nincs szükség tesztre, ők a gyerek szülei.

DNS-tesztet rendelt el egy Srí Lanka-i bíróság, hogy megtalálják egy cunamit túlélt kisfiú szüleit. A kisbabát romok alatt találták meg a 2004. december 26-i pusztító szökőár után, szüleiről nincsen információ.

Kilenc pár jelentkezett a babáért a kórházban, de csak a Dzseiaradzsa család indított hivatalos eljárást a rendőrségen. A kisbabát hetekig kezelték, mert szervezetét nagyon megviselte a romok alatt eltöltött idő.

A bíróság ítélete szerint a kisbabát, amilyen gyorsan csak lehet, vissza kell juttatni a szüleihez. A döntés értelmében azonban, mielőtt elhagyná a kórházat, DNS-tesztet kell végezni, hogy valóban vér szerinti rokonaihoz kerüljön haza a "81-es baba".

A kisbaba azért kapta ezt a nevet, mert ő volt a nyolcvanegyedik beteg, akit a kórház fogadott a szökőár után. A kisbaba a szökőárt túlélők jelképévé vált az elmúlt hetekben. A hatóságok szerint a rá irányuló médiafigyelemnek köszönhető, hogy ennyi pár jelentkezett érte a kórházban.

A hivatalos eljárást kezdeményező Dzseiaradzsa család könnyekben tört ki, amikor meghallották, hogy DNS-teszttel kell bizonyítani a rokonságot. "Nincs szükség a tesztre, ez a mi fiunk!" - nyilatkozta a BBC Newsnak Dzsunita Dzseiaradzsa. A nő elmondta: férje öngyilkosságal fenyegetőzik, ha a bíróság nem nekik ítéli a gyereket.

A család a bírósági döntés után támogatóival a kórház elé vonult ahol a kisbabát ápolják és megrohamozták az épületet. A "81-es babát" nem sikerült hazavinniük. A házaspárt a rendőrség letartóztatta, majd szabadon engedték őket, mivel a kórház épületében és a személyzetben nem okoztak kárt.

A hatóság emberei között is sokan vannak azon a véleményen, hogy be kellene fejezni a "81-es baba" kálváriáját. "Ez a kisbaba már éppen elég bajon ment keresztül. Itt az ideje, hogy hazatérjen" - jelentette ki az üggyel foglalkozó Herát rendőrnyomozó az AP hírügynökségnek.

Srí Lankán összesen harmincezer áldozatot követelt a szökőár. Az áldozatok legalább negyven százaléka gyerek volt. Az országban összesen 1000 árvát hagyott hátra a szökőár az Unicef szerint.