Turisták kaphatták el a madárkórt

Feltehetően a madárinfluenza emberekre is veszélyes H5N1-es vírustörzse fertőzött meg néhány réunioni turistát, akik a közelmúltban jártak Thaiföldön. A madárinfluenza tüneteit mutató utazókból vett mintákat jelenleg Franciaországban vizsgálják. Ők lehetnek az első nem ázsiaiak, akik megkapták a kórt.

Az előzetes vizsgálati eredmények szerint H5N1 vírussal fertőződött meg néhány turista, feltehetően Thaiföldön. A Madagaszkár közelében, az Indiai-óceánon fekvő, de Franciaországhoz tartozó Réunion szigetéről származó utasok, a közelmúltban tértek vissza nyaralásukról a dél-ázsiai országból, ahol többek között meglátogattak egy madárparkot. A három influenza tüneteit mutató turistából vett mintákat jelenleg Franciaországban ellenőrzik, hogy megerősítsék az előzetes vizsgálatok eredményeit.

Az egyelőre csupán szárnyasok körében terjedő, Dél-Ázsiából induló betegség, az utóbbi hetekben érte el Európát. Romániában, Törökországban, Oroszországban, Nagy-Britanniában, sőt Horvátországban is megjelent már. Horvátországban egy Magyarországról származó hattyúban is kimutattak madárinfluenzát, azt azonban egyelőre nem lehet tudni, hogy ez az emberre is veszélyes vírustörzs volt-e.

Oroszországban csütörtökön újabb helyről, az omszki tartományhoz tartozó Rotovkából jelentettek madárpusztulást, amelyet a veszélyes vírus okozott.  90 szárnyas hullott el. A hatóságok vesztegzárat rendeltek el a Moszkvától 2500 kilométerre keletre fekvő faluban, és feltehetően kiirtják a településen nevelt 3300 szárnyast.

A H5N1-es vírustörzs egyelőre csak madarak között terjed, bár előfordult már, hogy emberek is elkapták, de csak szárnyasoktól. A betegségben eddig több mint 60-an vesztették életüket Dél-Ázsiában - legutóbb Kínában halt meg egy 12 éves kislány. Ha a Reunion szigetéről származó turisták valóban az emberekre is veszélyes vírussal fertőződtek meg, ők lesznek az első nem ázsiaiak, akik megkapták a betegséget.

A kutatók szerint azért veszélyes a kórokozó, mert ha egy emberi szervezetben, emberi influenzavírussal találkozik, olyan variáció alakulhat ki, ami képes emberek között is terjedni, és ez világméretű járványt okozhat.