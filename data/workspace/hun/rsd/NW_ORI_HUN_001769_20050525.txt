Heteken belül lezárulhat a nyomozás Kulcsár-ügyben

A brókerügy fő gyanúsítottjának, Kulcsár Attilának az ügyvédje szerint várhatóan pár héten belül lezárulhat a nyomozás. Lapinformációk szerint politikusok is gyanúsítottak lehetnek az ügyben, de az [origo]-nak többen azt mondták: a hátralévő időben már nem várhatók további gyanúsítások.

Várhatóan pár héten belül befejeződik a nyomozás Kulcsár Attila, a brókerügy fő gyanúsítottjának ügyében - mondta az [origo]-nak Zámbó Gyula, Kulcsár ügyvédje.

 

A Magyar Hírlap információi szerint az ügyészek rövidesen döntenek arról, hogy kihallgatják-e gyanúsítottként Baja Ferenc és Puch László MSZP-s politikusokat. A lap szerint ugyanis Kulcsár azt vallotta, hogy ők is érintettek a sikkasztási ügyben. Zámbó ezzel kapcsolatban közölte: továbbra sem mond semmit arról, hogy mit vallott védence. Egy rendőrséghez közel álló forrás szerint nem várható, hogy a hátralévő időben további gyanúsítások lennének még.

 

A Nemzeti Nyomozó Iroda szóvivője azt közölte, hogy nem nyilatkoznak az ügyben.