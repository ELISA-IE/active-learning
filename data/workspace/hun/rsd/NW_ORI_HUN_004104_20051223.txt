Megfúrták Bush megfigyelési terveit

Nem fogadta el az amerikai képviselőház George Bush amerikai elnök javaslatát, hogy állandósítsák az úgynevezett Patriot-törvény átmenetinek szánt részeit. A képviselők csak egy hónapos hosszabbítást engedélyeztek. Ez a törvény teszi lehetővé a terrorizmussal gyanúsítottak telefonjainak bírói végzés nélküli lehallgatásával és e-mailjük megfigyelését is.

A várt hat hónap helyett csak eggyel hosszabbította meg az amerikai képviselőház az úgynevezett Patriot-törvényt. A dokumentum hatályának féléves kitolását egy nappal korábban a szenátus még javasolta, de csütörtökön a képviselőház a törvény érvényességét csak február 3-ig hosszabbította meg. Így ezt a változatot hagyta jóvá a szenátus is, és ezt küldik el George Bush elnöknek.

A CNN szerint Bush várhatóan még így is aláírja a törvényt, pedig korábban még elfogadhatatlannak nevezte a jogszabály csupán rövid távú meghosszabbítását. Annak ellenére, hogy Bush várhatóan aláírja az egy hónapos hosszabbítást, nem tett le arról, hogy a törvényt tartóssá tegye, további egyeztetéseket sürgetett a kérdésről. Februárig így ki kellene dolgozni az aggályokat megfogalmazó képviselők és szenátorok számára is elfogadható kompromisszumos változatot.

Bush többször is közölte korábban, hogy a Patriot-törvény módosítása a terrorizmus elleni háborúhoz elengedhetetlen.

A törvény eredeti változata a 2001. szeptember 11-i terrotámadás után lépett életbe. A jogszabály a korábbiaknál nagyobb jogkört biztosít az amerikai szövetségi kormánynak a terroristagyanús személyek megfigyelésére. A törvény nagy része állandó jellegű, 16 rendelkezését azonban - köztük a gyanúsítottak telefonjainak bírói végzés nélküli lehallgatásával és e-mailjük megfigyelésével kapcsolatos paragrafusokat - csak ideiglenes jelleggel fogadta el a kongresszus. E rendelkezések hatálya járt volna le december 31-én, ezért kellett most a kongresszusnak a meghosszabbítás kérdésével foglalkoznia.

A jogszabályt demokrata és republikánus szenátorok is bírálták, mert úgy vélték: túlzottan korlátozza a szabadságjogokat. Korábban obstrukciót alkalmazva - a törvény vitáját szándékosan elhúzva - próbálták meg elérni, hogy ne tudják elfogadni a hosszabbításról szóló javaslatot. Végül azt sikerült elérniük, hogy a korábbi tervekkel ellentétben ne tegyék állandóvá a terrorizmus elleni törvény egészét, csupán egy hónappal hosszabbítsák meg azt.