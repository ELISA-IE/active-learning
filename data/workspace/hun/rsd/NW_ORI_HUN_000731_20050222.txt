Baloldali amőba indul a neten

Internetes társasjátékot indít Gyurcsány Ferenc miniszterelnök és az MSZP. Az Amőba névre keresztelt politikai társasjátékra jövő héttől lehet regisztrálni. Alapfeltételként baloldali elkötelezettséget, napi fél óra szabadidőt és egy e-mail címet határoztak meg.

Amőba néven indít politikai társasjátékot Gyurcsány Ferenc miniszterelnök és az MSZP. A játék honlapján március 5-től lehet regisztrálni, a társasjáték menetére csak utána derül fény. A játék és a teljes rendszer április 15-én indul. A weboldalon szereplő információk szerint a játékosoknak szükségük lesz "egy kis" baloldali elkötelezettségre, napi fél óra szabadidőre, illetve egy e-mail címre. 

A játékban tízfős csapatok vesznek majd részt, a csapat által választott vezető irányításával. A játékban elméleti és gyakorlati feladatokat kell megoldani. A jó megoldásokért pontokat kapnak, a pontokat pedig beválthatják ajándékokra. "Az igazán kiválóak pedig akár politikai szerephez is juthatnak" - áll a weboldalon.

A játékot az Alapítvány a Modern Baloldalért találta ki, amelyet Gyurcsány Ferenc miniszterelnök, Hiller István, az MSZP elnöke és Lendvai Ildikó frakcióvezető hozott létre nemrégiben. A szervezet azt tekinti feladatának, hogy felkutassa azokat a baloldali érzelmű fiatalokat, akik érdekelődnek a politika és a közéleti szerepvállalás iránt.