Ismét halálhíre kelt Bászájevnek

A rettegett hadúr, Samil Bászájev halálhírét jelentették Csecsenföldről. Az orosz Szövetségi Biztonsági Szolgálat (FSZB) egyelőre nem tudta megerősíteni a gerillavezér halálát. Az értesülés aznap látott napvilágot, amikor egy brit csatornán interjút sugároztak Bászájevvel. A hadúr lényegében magára vállalta a beszlani túszmészárlást, amely, mint elmondta, nagyon megrázta. Ugyanakkor Bászájev újabb, a beszlanihoz hasonló támadással fenyegette meg az oroszokat.

Samil Bászájev csecsen hadúr halálhírét jelentették Groznijból, Csecsenföld fővárosából. Az orosz Szövetségi Biztonsági Szolgálat (FSZB) csecsenföldi igazgatósága egyelőre ellenőrzi az értesülést, még nem tudták biztosan megerősíteni Bászájev halálhírét - írta az MTI. A híresztelés csütörtökön jelent meg az észak-kaukázusi térség sajtójában, aznap, amikor a brit Channel 4 kereskedelmi televízió Bászájevvel készített interjút sugárzott.  

Az orosz külügyminisztérium pénteken ismét tiltakozott a terroristák számára szerinte támogatást jelentő interjú adásba kerülése miatt. A brit külügyminisztérium válaszában szintén elítélte Bászájevet, de mint a közlemény fogalmaz: "nem az ő hatáskörük megakadályozni a műsor sugárzását".

Az orosz titkosszolgálatok grozniji részlegének képviselője pénteken úgy nyilatkozott, hogy "egyelőre nincs semmilyen adat, amelynek alapján megerősíteni vagy cáfolni lehetne a Bászájev haláláról szóló értesüléseket". Az FSZB helyi részlegénél feltételezik, hogy "a terrorcsoportoknak valamilyen taktikai célja lehet a gyűlölt harcos nevéhez fűződő információ köztudatba dobásával" - mondta.

Csecsenföld főügyésze, Vlagyimir Kravcsenko is azt közölte, hogy az ügyészség semmilyen hivatalos információval nem bír Bászájev esetleges haláláról. "Ezek csupán híresztelések" - mondta, azt azonban ő sem zárta ki, hogy a híresztelés valakinek jó szolgálatot tehet. Az észak-kaukázusi köztársaság belügyminisztere, Ruszlan Alhanov sem megerősíteni, sem cáfolni nem tudta a hírt.

Az elmúlt években többször felröppentek Bászájev megöléséről szóló hírek, de ezek sorra megalapozatlannak bizonyultak. Legutóbb a Csecsenfölddel szomszédos Abház Köztársaság fegyveres testületeinek képviselői számoltak be, Bászájev rokonaira hivatkozva arról, hogy a hírhedt terrorista vezér január közepén halálos sebet kapott egy többségében arab zsoldosokból álló fegyveres csoporttal Gudermesz közelében vívott összecsapásban. Orosz igazságügyi szakértők ugyanakkor úgy vélik, hogy Bászájev halála nem változtatna jelentősen a csecsenföldi helyzeten.

A brit Channel 4 kereskedelmi televízió csütörtökön Moszkva tiltakozása ellenére interjút mutatott be Samil Bászájevvel. A terrorvezérhez kérdéseket juttatott el a tv-társaság, majd néhány hét múlva egy közelebbről meg nem nevezett arab országban vették át a Bászájev válaszait tartalmazó video-CD-t.

A felvételen, amely három hete készülhetett, a hadúr "anti-terror" feliratú pólót hord. Bászájev lényegében  magára vállalta a beszlani túszmészárlást, ám az orosz biztonsági erőket hibáztatta a több mint 300 kisgyerek haláláért. A terrorvezért állítása szerint nagyon megviselték a beszlani iskolában látottak.  "Őszintén szólva nagyon megrázott, ami ott történt. Tulajdonképpen még mindig sokkos állapotban vagyok" - nyilatkozta Bászájev.

A terrorvezér kijelentette, hogy továbbra is terveznek Beszlan-szerű rajtaütéseket. "Cinikusnak tűnhet, hogy ilyen rajtaütéseket tervezünk, de végrehajtjuk őket, hogy újra és újra megmutassuk a világnak az orosz uralom igazi arcát" - magyarázkodott Bászájev. A hadúr szerint egyébként minden orosz polgár célpontnak számít, mert adójukkal támogatják a csecsen háborút, és nem emelnek szót ellene. "Csak nincs puska a kezükben" - határozta meg célpontjait a csecsen harci főnök.

Moszkvában pénteken "mély sajnálattal fogadták" az interjú műsorba kerülését. Nyilatkozatában az orosz külügyminisztérium közölte, hogy "a lépést az Észak-Kaukázusban tevékenykedő terroristák közvetlen információs támogatásának tekintik".

Néhány nappal ezelőtt egy csecseneket támogató weboldalon olyan információ tűnt fel, hogy Samil Bászájev és Aszlán Maszhadov csecsen hadurak "jó szándékuk kinyilvánításaként" fegyverszünetet hirdettek. A BBC szerint az orosz egységeket ennek ellenére riadókészültségbe helyezték. Közelít ugyanis február huszonkettedike, a nap, amikor Sztálin megkezdte a csecsenek deportálását Közép-Ázsiába. Biztonsági szakértők lehetségesnek tartják, hogy a csecsen gerillák rajtaütéseket hajtanak majd végre az évfordulón.