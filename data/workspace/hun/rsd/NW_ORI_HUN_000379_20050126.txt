A vásárlók harmada szükségtelen cikkeket is vesz

Öt éve még a felnőtt lakosság 35, tavaly decemberben már 44 százaléka vásárolt gyakran akciók alkalmával - áll a GfK Piackutató Intézet legújabb felmérésében. Minden harmadik vevő csak azért vesz meg valamit, mert az éppen rendkívül alacsony áron kapható. 

A vásárlást ösztönző különböző eszközök közül legkedveltebb az alacsonyabb ár. Minden harmadik vevő csak azért vesz meg valamit, mert éppen rendkívül alacsony, akciós áron kapható - áll a felmérésben. Második legnépszerűbb eszköz, amikor ugyanazért a pénzért nagyobb mennyiséget lehet kapni, harmadikként a népszerűségi sorrendben az következik, amikor bizonyos termék megvásárlása után a következőt ingyen lehet megkapni. 

A felnőtt lakosságot reprezentáló ezer fő megkérdezése alapján 2004 decemberében készült felmérés az mutatja, hogy a napi fogyasztási cikkek közül legtöbben élelmiszert vásároltak akciósan, majd a tisztító- és mosószerek, illetve testápolási és tisztálkodási cikkek következnek. 

Az akciókat az átlagosnál gyakrabban használják ki a legalább érettségizettek, illetve a havi nettó 150 ezer forintnál nagyobb jövedelemmel rendelkező háztartásban élők. A Budapesten és a nagyobb vidéki városban lakók, továbbá a négytagú, vagy annál népesebb háztartások tagjai is az átlagnál gyakrabban vásárolnak akciós termékeket.