Olvasóink a számítógépre és a villanykörtére esküsznek

Közel 6000 szavazó relatív többsége - 42 százaléka - szerint a számítógép a legjelentősebb találmány 1800 óta. A britek hasonló szavazását a bicikli nyerte, ezt az eszközt viszont olvasóink meg sem említették. Szavazásunkon 19 százalékkal az izzólámpa végzett a második helyen.

A BBC hasonló szavazása alapján arról kérdeztük olvasóinkat, szerintük melyik a legjelentősebb, legjobb találmány 1800 óta. A fórumba beírók számos eszközt megneveztek, ezekre lehetett több napon át szavazni.

 

Csütörtök 11 óráig 5727 szavazat érzett a felsorolt nyolc eszközre. A szavazást toronymagasan, 42,2 százalékkal a számítógép nyerte. Érdekesség, hogy a BBC rádió 4's You and Yours című műsora által hirdetett internetes szavazáson - amire 4500 szavazat érkezett - a számítógép a kilenc felsorolt találmányból 6 százalékkal csak a harmadik helyen végzett, miközben a győztes biciklire a szavazók 59 százaléka voksolt. Az [origo] olvasói viszont meg sem említették a biciklit.

 

Szavazásunkon 18,7 százalékkal második lett az izzólámpa, a harmadik 17,5 százalékkal a telefon. A BBC szavazásán holtversenyben lett negyedik a rádió 5 százalékkal, és ugyanezt a helyezést érte el az [origo] szavazásán is 10,1 százalékkal. Az ezt követő sorrend: ötödik lett a lábszőrtelenítő 4,3 százalékkal, hatodik a hypó 2,9 százalékkal, hetedik a mozi 2,7 százalékkal, míg az utolsó helyen 1,7 százalékkal a lemezjátszó végzett.

 

A brit szavazáson a nyertes bicikli után második lett holtversenyben, 8 százalékkal a tranzisztor és az elektromágnes. A számítógép 6 százalékkal a harmadik lett. Negyedik 5 százalékkal, holtversenyben az a felfedezés, miszerint a fertőzéseket baktériumok okozhatják, illetve a rádió. Ötödik az internet 4 százalékkal, hatodik 3 százalékkal a belső égésű motor, míg az utolsó helyen, szintén holtversenyben, 1-1 százalékkal a nukleáris energia és a műholdas hírközlés végzett.