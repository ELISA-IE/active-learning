Barátok is segíthetnének a meddőkön

Nem csak a meddő pár rokonai, hanem barátok, ismerősök számára is lehetővé tenné a petesejt-adományozást két MSZP-s képviselő. Ezt javasolja a Társaság a Szabadságjogokért jogvédő szervezet is. A hatályos törvény szerint jelenleg sem rokonok, sem barátok nem lehetnek donorok, mivel az adományozásnál kötelező az anonimitás. Emiatt csak a rászorulók elenyésző hányada juthatott eddig petesejthez.

Heteken belül az Országgyűlés elé kerül az egészségügyi törvény módosításáról szóló tervezet, amely könnyítene a meddő párok helyzetén. A tervezet szerint a jövőben rokonaik is segíthetnének a gyermekre vágyókon, ugyanis részlegesen megszüntetnék a petesejt-adományozás kötelező anonimitását. Korábban csak névtelenül, egészségügyi intézetnek lehetett petesejtet adni, így éppen azok nem adományozhattak, akik érzelmi okból szívesen vállalkoztak volna donornak. A petesejt-adományozás a spermiumadással ellentétben nem egyszerű folyamat, kockázattal és fájdalommal jár, a donor hormonkezelést kap és kórházba is kell vonulnia, a törvény mégis egyformán kezelte a két dolgot. Petesejt-adományozásra 300-500 ember vár évente, de eddig a rászorulóknak csupán 1-2 százaléka vehetett részt a kezelésen az anonimitásból fakadó nehézségek miatt.

A petesejt-adományozás problémáit két MSZP-s képviselő, Újhelyi István gyermek- és ifjúságügyi kormánymegbízott és Török Zsolt vitte a parlament elé 2005 májusában. A politikusok a szabályozás újragondolását szorgalmazták egy általános intézkedési terv részeként. Júniusban az Országgyűlés elfogadta a határozati javaslatukat, a kormány pedig októberben jóváhagyta az egészségügyi törvény módosításáról szóló tervezetet, ám azzal a meddőséget kezelő orvosok és a Társaság a Szabadságjogokért (TASZ) nevű civil szervezet is elégedetlen. 

A tervezet bírálói még mindig szűknek tartják a szóba jöhető donorok körét, szerintük a barátoknak, ismerősöknek is esélyt kellene adni a segítségnyújtásra. A TASZ október közepén eljuttatta véleményét a törvényhozóknak. A civil szervezet kitért arra is: kapcsolódó jelentésükben mind az országgyűlési biztosok, mind az általuk megkeresett Magyar Orvosi Kamara Etikai és Jogi Bizottságai és az Egészségügyi Tudományos Tanács Elnöksége is "a meddő párhoz közel álló személyek (barátnő, ismerős) általi adományozási szándék"-ról beszéltek, azaz nem csak a rokonokról.

Újhelyi István és Török Zsolt szerdán bejelentették: kezdeményezni fogják, hogy a petesejt-adományozás kötelező anonimitása feloldható legyen abban az esetben is, ha a meddő párhoz közel álló személyek - barátok, ismerősök - jelentkeznének donornak. A képviselők az [origo]-nak elmondták: örülnek annak, hogy a kormány kész az egészségügyi törvény módosítására, de egyetértenek a TASZ-szal abban, hogy az anonimitás alól mentesülő donorok körét tovább kellene bővíteni.

Az anonimitás eltörlése kapcsán gyakran felmerül a félelem, hogy így lehetőség teremtődne a törvényellenes petesejt-kereskedelemre. A TASZ szerint ez a veszély kiküszöbölhető lenne úgy, ahogy azt a szervadományozásnál teszik: a kórház etikai bizottsága minden esetben kivizsgálhatná, hogy a segítségnyújtás ellenszolgáltatás nélkül, önként történt-e.