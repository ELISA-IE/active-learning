Vezetőik feleségveréséről faggatták a vásárhelyieket

A Medián Közvélemény-kutató Intézet az elmúlt napokban arról faggatta a hódmezővásárhelyieket, hogy feltételezik-e, hogy a város fideszes polgármestere, és az MSZP-frakció vezetője veri a feleségét. A polgármester a felmérés miatt beperli a közvélemény-kutatót. A Medián állítja: a kérdőívet szakmailag helyesen állították össze.

Bepereli a Medián Közvélemény- és Piackutató Intézetet Lázár János Hódmezővásárhely fideszes polgármestere, amiatt a felmérés miatt, amit a Medián az elmúlt napokban végzett a Csongrád megyei városban - tudta meg az [origo]. 

A polgármester elmondása szerint a Medián többek között olyan kérdéseket tett fel a település lakóinak, hogy "feltételezi-e, hogy Lázár János polgármester veri-e a feleségét", valamint, hogy "feltételezi-e a polgármester agresszívan viselkedik-e a hivatalában". Lázár az [origo]-nak elmondta: a kérdések célja egyértelműen lejáratás volt, ami valószínűleg már a választási kampány része.

Az [origo] úgy tudja, hogy a Medián Bacsa Pálra, az MSZP hódmezővásárhelyi frakcióvezetőjére vonatkozóan is hasonló kérdéseket tett fel a helyieknek. Az [origo] által megkérdezett két helyi lakos viszont állította: a Medián kérdezőbiztosai csak a polgármester szokási felől érdeklődtek.

Hann Endre, a Medián igazgatója a Délmagyarország című napilapnak elmondta, hogy egy 600 fős mintán felmérést végzetek a városban. Hann közölte, hogy a kérdőívet szakmailag kiegyensúlyozottan állították össze, azzal a város politikai közhangulatát kutatták. A közvélemény-kutató igazgatója hozzátette: voltak olyan kérdések, mellyel azt akarták megtudni, hogy megrendülne-e a bizalom a politikusban, ha kiderülne róla, hogy veri a feleségét, vagy hogy rosszul bánik-e a beosztottjaival. Hann szerint ugyanazokat a kérdéseket tették fel a fideszes városvezetőkről, mint az ellenzéki politikusokról. Hann Endre azt nem árulta el, ki volt a megrendelő, csak annyit közölt, hogy nem politikai párt és nem politikus.

A Medián internetes oldalán közleményt jelentetett meg az üggyel kapcsolatban. Eszerint a kérdezőbiztosok semmilyen szokatlan reakciót nem jeleztek, nem érkezett olyan visszajelzés, hogy a megkérdezettek kifogásolták volna a felmérés tartalmát. A Medián szerint a sajtó és a helyi politikusok az utolsó napon, tehát pénteken kezdtek foglalkozni a közvélemény-kutatással, mégpedig kifejezetten hangulatkeltő módon: pontatlanul, eltorzítva idézték a kérdőív kérdéseit

A közlemény szerint a cég Hódmezővásárhelyen is teljesen szokványos közvélemény-kutatást végzett, hasonlót azokhoz, amelyeket több-kevesebb rendszerességgel készít az ország különböző városaiban. A kérdések minden tekintetben kiegyensúlyozottak voltak, pozitív és negatív válaszlehetőségeket is tartalmaztak, és egyaránt szóbahozták a vezető kormánypárti és ellenzéki személyiségeket.