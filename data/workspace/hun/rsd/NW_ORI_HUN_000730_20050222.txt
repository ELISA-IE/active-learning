Az útépítések miatt bővült az építőipar

Az építőipari termelés 2004-ben 6,8 százalékkal bővült éves szinten, értéke folyó áron 1699,6 milliárd forint volt - közölte honlapján a Központi Statisztikai Hivatal (KSH) kedden. Az iparág költségalapon számított árai 4,8 százalékkal nőttek. 

A KSH közleménye szerint az építőipari termelés decemberben munkanaptényezővel kiigazítva 2,3 százalékkal, korrekciók nélkül 4,9 százalékkal nőtt éves szinten. 

A termelés bővülésének forrása 2004-ben az elsősorban az úthálózat-fejlesztési munkákat végző nagy, legalább 300 főt foglalkoztató cégek termelésének 40 százalékos bővülése volt - olvasható a KSH közleményében. 

Az építőipari vállalkozások az előző évi jelentős, 30 százalékos visszaesést követően tavaly 47,7 százalékkal nagyobb volumenű új szerződést kötöttek. Ezen belül az épületek építésére kötött szerződések volumene 3,3 százalékkal nőtt, az egyéb építmények építésére kötötteké csaknem megduplázódott. A növekedés a gyorsforgalmi úthálózat fejlesztésére kötött nagy értékű szerződésekből ered.

Az építőipar költségalapon számított árai 2004-ben 4,8 százalékkal, az egy évvel korábbinál, 2,1 százalékponttal kisebb mértékben emelkedtek.