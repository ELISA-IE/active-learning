Készül az új drogtörvény

Már készül a kábítószer-fogyasztásra vonatkozó új tervezet az Igazságügyi Minisztériumban. Erre azért van szükség, mert az Alkotmánybíróság egy hónapja megsemmisítette a kábítószerrel való visszaélésre vonatkozó szabályozás egyes passzusait. A kormány ezeket 2003-ban azért vette be a büntető törvénykönyvbe, hogy az Orbán-kormány által hozott szigorúbb intézkedéseket enyhítse. A sokat bírált "visszaszigorító" Ab-határozat ellenére a kormány folytatni próbálja eddigi drogpolitikáját. 

Készül a büntető törvénykönyv kábítószerrel való visszaélésre vonatkozó új szabályozása. A korábbi szabályozást ugyanis az Alkotmánybíróság (Ab) részben megsemmisítésre ítélte. A megsemmisítés miatt hiányzó jogszabályokat május 31-ig pótolnia kell az Igazságügyi Minisztériumnak (IM). 

Soós János, az IM büntetőjogi főosztályának vezetője erről csak annyit volt hajlandó közölni, hogy "az IM mindent megtesz azért, hogy az Alkotmánybíróság által megadott határidőre a ráeső feladatokat teljesítse". 

Az [origo] kérdésére, hogy az Ab-határozat ellenére hogyan oldják meg, hogy a kormány drogpolitikája az eddigi irányban haladjon, Soós azt mondta: "Amíg önnel társalgok, addig is tudnék gondolkodni ezen." A drogpolitika kérdéseivel az Ifjúsági, Családügyi, Szociális és Esélyegyenlőségi Minisztérium foglalkozik - tette hozzá. 

Az Ab decemberben azokat a részeket töröltette a törvényből, amelyeket ebben a kormányzati ciklusban fogadtak el, hogy az Orbán-kormány alatt bevezetett szigorú szabályozást enyhítsék. Így az Ab tulajdonképpen "visszaszigorította" a drogszabályozást. A kormány továbbra is "a gyógyításra és a felvilágosításra helyezi a hangsúlyt drogpolitikájában" - nyilatkozta Gábor Edina kábítószerügyekért felelős államtitkár az Ab-határozat után. 

Eddig nem volt büntethető az, aki hatósági engedéllyel termesztett, szerzett, állított elő, hozott be vagy vitt ki az országból kábítószert. A megsemmisítő Ab-határozat hatályba lépésétől azonban igen. Újra büntethető az is, aki a közös kábítószer-fogyasztás során másnak csekély mennyiségű drogot kínál vagy átad. Ezután tehát bűncselekményt követ el, aki például egy füves cigiből ad egy slukkot a barátjának. 