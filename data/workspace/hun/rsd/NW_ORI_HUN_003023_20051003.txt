Nincs teljes védelem bankkártyacsalás ellen

Egyre fejlettebb technológia kell ahhoz, hogy megvédjük bankkártyánkat az avatatlan felhasználóktól. Magyarországon nemzetközi viszonylatban kevés visszaélés történik a plasztiklapokkal, de nem árt felkészülni a kártyabiztonság esetleges romlására. Az [origo] Peter Bayley-vel, a Visa bankkártyacsalás elleni alelnökével beszélgetett a kockázatokról és az azokat mérsékelni hivatott új technológiákról.

Milyen veszélyek fenyegetik az átlag magyar kártyatulajdonost?

Magyarországon a kártyacsalások között a leggyakoribb a hamisítás. Azt azonban meg kell jegyezni, hogy a visszaélések mennyisége igen alacsony. Idén, az első negyedévben 40 000 dollárnyi csalásból eredő veszteséget jeleztek magyar kártyákról. A legtöbb, magyar kártyák ellen elkövetett csalást Nagy-Britanniából jelentették - ott a bankkártyákkal szemben igencsak ellenséges a piaci környezet.

Azt, hogy a magyar kártyákkal miért történik ilyen kevés csalás, több tényező együttállása magyarázza meg. Kérdés, hogy mennyi kártya van, mennyit használnak külföldön és mennyit idehaza. Vannak olyan piacok, ahol igen sok kártyát bocsátanak ki, de alig használják őket, máshol pont fordítva van: kevés a kártya, de mindenhol használják őket. Természetesen a piaci körülmények is változnak: egyre nő az utasforgalom Magyarország és a nyugat között - ez a későbbiekben biztonsági problémákhoz vezethet. A csalásból eredő veszteség jelenleg tehát alacsony, és úgy tűnik, ez még hosszan így is marad.

Ha ilyen alacsony a csalások mértéke, szükség van egyáltalán biztonsági fejlesztésekre a magyar piacon?

A biztonsági fejlesztések nagyon fontosak, hiszen az összes probléma arra marad, aki utolsónak csatlakozik az új rendszerhez. Lehet, hogy ezekről a problémákról az utolsó előttiek nem is tudnak. Minél tovább húzza valaki az átállást, annál biztosabb, hogy a kártyacsalók komoly veszteségeket okoznak neki.

Magyarországon még nem vezették be a biztonságosabb, Chip & PIN alapú rendszert. Gondot jelenthet ez annak, aki olyan országban akarja használni a kártyáját, amely már átállt a biztonságosabb technológiára?

Elvileg semmi gondot nem okozhat, azonban ha mégis olyan helyzet adódna, hogy nem tudja használni a kártyáját, mondja el a bankjának. Ők ezt jelzik nekünk, mi pedig megpróbáljuk megoldani. A Visa logó azt jelenti: ha valaki besétál egy boltba, amelyre ki van téve a Visa jel, és van kártyája, tudnia kell tranzakciót végrehajtani.

Mi történik akkor, ha valaki a Chip & PIN-nel biztosított piacról olyan helyre - például Magyarországra - utazik, ahol még mindig a hagyományos mágnescsíkos megoldást használják? Ez komoly biztonsági kockázatot jelent?

Igen, de itt jön a képbe az ellenőrzés. Tételezzük fel, hogy kártyakibocsátó bank vagyunk. Van egy nagy portfóliónk mágneskártyákból, amelyekkel tranzakciókat indítanak. Mindegyiket jóváhagyjuk, ellenőrizük. Aztán egyszer csak feltűnik, hogy az egyik ügyfél olyasmit csinál, ami nem jellemző rá, szokatlan, olyan dolog, amelyet kockázatosnak ítélünk. Lépéseket teszünk, hogy megakadályozzuk az adott kártya használatát, és igazoljuk a felhasználó személyazonosságát.

Jelenleg ez a helyzet. Most tételezzük fel azt, hogy néhány év alatt az egész portfóliónkat Chip & PIN-re cseréltük. Bárhol, ahol Chip & PIN terminált találunk, máris előnyhöz jutottunk a magasabb biztonsági fokozat miatt. Innentől kezdve ellenőrzési szempontból csoportosíthatjuk a tranzakciókat. Ha a kártyát mágnescsík vagy papír-környezetben használják, sokkal nagyobb figyelem összpontosulhat ezekre a tranzakciókra. 

Ha a tranzakciók 80 százalékát biztosítottuk, minden erőnkel a maradék 20 százalék ellenőrzésére fókuszálhatunk. Marad kockázat? Természetesen marad. De könnyebb vele megbirkózni, mert kevesebb az igazán kockázatos tranzakció. Kockázat mindig marad: valaki ellopja a kártyát, kényszeríthetik a kártyatulajdonost arra, hogy árulja el a PIN-kódot, vagy egyszerűen le is leshetik a PIN-t. Nem nulla kockázatról, hanem csökkentett kockázatról van szó.

Mi a helyzet az e-kereskedelemmel? Itt sok esetben még egyszerű PIN-kódot sem kérnek...

A Visa kidolgozott egy biztonsági megoldást. AlapjábAn véve nagyon egyszerű: az ügyfél elmegy egy oldalra, ahol fizetni akar, ezért begépeli a kártyaszámát. Ekkor fizetés előtt egy külön jelszót kér a kártya. Lényegében képessé tesszük a bankot arra, hogy elektronikus kereskedelmi tranzakció közben kommunikáljon ügyfelével. A jóváhagyás lehet külön jelszó, de lehet egy token által generált, egyszer használatos kód is.

Ugyanez az elgondolás érvényes a telefonos tranzakciók esetén: token alapú jóváhagyás. Az elgondolás az, hogy az ügyfél Chip & PIN kártyáját bedugja egy zsebszámológép-féleségbe, beüti a PIN-kódoT, a gép pedig egyetlen, az aktuális tranzakcióhoz szükséges kódot ad meg. Jó néhány bank olyan megoldást szeretne, amely egyaránt jó az internetes és a telefonos vásárláshoz: a token ilyennek tűnik, mert kódja mindig csak egy tranzakciót hagy jóvá.

Mindenkinek világos, hogy nincs feltörhetetlen rendszer. Mennyi időbe telik, amíg a bűnözők felzárkóznak az új technológiához?

Semmi sem feltörhetetlen. De ezért tervezünk mindent továbbfejleszthetőre. Amit megtehetünk, hogy a felhasználás elvárásaihoz igazítjuk a termék biztonságát. Az a lényeg, hogy túl drága legyen megtámadni a technológiát. Ezeket a kártyákat arra találták ki, hogy a személyes tranzakciókat biztosítsák. Ha több száz millió fontos átutalásokat akarnánk velük biztosítani, nem ez a kártya a megfelelő. Éppígy nem elég arra, hogy nukleáris rakéták fellövését biztosítsa. De ha személytől személyhez irányuló fizetésről van szó, arra a célra abszolút megfelelő.

Az emberek tanulmányozzák majd az új technológiát - természetesen a rosszfiúk is. Jó lesz ez a kártya tíz év múlva is? Nem. De teljesen új szintre emeli a biztonságot. Ha ez már nem elegendő, kijövünk egy jobbal.

Barsi Szabó Gergely