Izrael szabadon enged 500 palesztint

Az izraeli kabinet hozzájárult, hogy napokon belül szabadon engedjenek 500 palesztint. Az amnesztia olyan embereket nem érint, akik valamilyen halálos támadás miatt vannak izraeli fogságban.

Jóváhagyta 500 palesztin fogoly szabadon bocsátását az izraeli kabinet vasárnap. A rabok néhány napon belül szabadulhatnak. Bár a palesztin vezetés több mint 7 ezer fogva tartott szabadon bocsátását követeli, erre semmi esély, hiszen a mostani amnesztia is csak azokra vonatkozik, akik már legalább büntetésük kétharmadát letöltötték. Olyan palesztinokat pedig nem engednek el, akik valamilyen halálos kimenetelű akcióban vettek részt.

Még ebben a hónapban várhatóan további 400 palesztint enged szabadon Izrael - írja a New York Times. Jeruzsálem emellett hozzájárult ahhoz is, hogy megnyissák a határt több száz, a Gázai övezetben dolgozó plasztin munkás előtt.

A lap úgy tudja, jelentős előrelépést értek el az izraeli és palesztin megbízottak öt izraeli ellenőrzés alatt álló város irányításának átadásáról is vasárnap. Az engedmények a hétfőn bejelentett izraeli-palesztin tűzszüneti terv részét képezik. Mahmúd Abbász plaesztin elnök szombaton közölte, hogy a szélsőséges palesztin szervezetekkel folytatott tárgyalása után az Iszlám Dzsihad és a Hamász is a tűzszünet betartását ígérte.