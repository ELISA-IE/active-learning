A Ganz Transelektro Bahreinben fejleszt

Több mint 16,5 millió dolláros szerződést írt alá a Ganz Transelektro a bahreini Villamos- és Vízügyi Minisztériummal. A szerződés értelmében a magyar cég óriás teljesítményű transzformátorokat szállít az arab szigetországba.

A Ganz Transelektro Villamossági Rt. szerződést írt alá a bahreini Villamos- és Vízügyi Minisztériummal, (Ministry of Electricity and Water) melynek keretében több mint 16,5 millió dollár értékben szállít transzformátorokat Bahreinbe, az arab világ egyetlen szigetállamába. 

A szerződést ünnepélyes keretek között Bahreinben a GTV Rt. nevében Jaczkó László vezérigazgató, míg a megrendelő részéről Abdulla Bin Salman Al Khalifa sejk, villamos- és vízügyi miniszter írta alá. 

A szerződés keretében megvalósuló projekt nagyszabású alállomás fejlesztés, melyhez a GTV 53 darab 20 mega-voltamper és 3 darab 30 mega-voltamper teljesítményű hálózati transzformátort szállít. Az alállomás fejlesztés magában foglalja a meglévő alállomások bővítését és rekonstrukcióját, valamint új alállomások telepítését is. 

A projekt célja a bahreini áramszolgáltatás folyamatos biztosításának erősítése. A munkálatok várhatóan 2007 első negyedévében fejeződnek be. A Ganz Transelektro Villamossági Rt. ezzel a szerződéssel Kuvait, Dubai, Katar, és Abu Dhabi mellett bahreini megjelenésével tovább bővítette jelenlétét az arab térségben.