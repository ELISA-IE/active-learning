Az óvszer mellett szólalt fel egy vatikáni bíboros

Kivételes esetekben megengedhető az óvszerhasználat a szexuális kapcsolatokban - közölte egy vezető vatikáni bíboros. Georges Cottier továbbra sem tartja megengedhető eszköznek a kondomot a fogamzásgátlásra vagy a HIV-fertőzés megakadályozására, de véleménye szerint Ázsia és Afrika szegény, AIDS sújtotta térségeiben erkölcsileg mégis igazolható a kondom használata. A Vatikán két hete még egy hasonló értelmű kijelentés visszavonására késztette a spanyol püspöki konferenciát.

A katolikus egyház hivatalos álláspontjával ellentétben újra a kondomhasználat mellett érvelt egy magas rangú pap. Georges Cottier vatikáni bíboros egy olasz hírügynökségnek kijelentette: a kondom használata igazolható azokban az elmaradott és szegény afrikai és ázsiai térségekben, ahol nem volt idő megtanítani az embereket az önmegtartóztatásra vagy a hűséges házastársi viszonyra.

Eddig Cottier bíboros a legmagasabb rangú katolikus személyiség, aki bizonyos kivételes körülmények között megengedhetőnek tartja az óvszerhasználatot. A fogamzásgátlás minden - így az óvszeres - módja is tiltott a katolikus egyház tanításai szerint. A Vatikán emellett azt állítja, hogy a kondomok tele vannak "apró lyukakkal", és nem garantálnak teljes védelmet az AIDS ellen. 

A hivatalos álláspontot Cottier bíboros is hangoztatta. Szerinte az óvszerekre nem mint fogamzásgátlóra szabad gondolni, amely a buja életmódra bátorít, és nem is mint az AIDS-fertőzés megakadályozásának legjobb módjára. Hozzátette ugyanakkor, hogy a betegség jelentette fenyegetés annyira komoly, hogy "az óvszerhasználat bizonyos helyzetekben erkölcsileg igazolhatónak tekinthető". 

"A vírus szexuális kapcsolat útján terjed, úgyhogy az új élet létrejöttével egyúttal nagy a halál átadásának kockázata is... Ebben az esetben a 'Ne ölj!' parancs az érvényes" - mondta. 

A nyilatkozatnak különös fényt ad, hogy a Vatikán néhány hete hasonló értelmű megállapításának visszavonására kötelezte a spanyol katolikus püspöki konferenciát. Két hete kedden a spanyol püspökök szóvivője, Juan Antonio Martinez Camino azt mondta, hogy "az óvszernek helye van az AIDS megelőzéséért folytatott globális harcban". A Vatikán hatására azonban egy napra rá már visszakoztak is a spanyol papok. Az ügyben a pápa is megszólalt, egy üzenetében a hivatalos álláspontot erősítette. 

Megfigyelők szerint ugyan egyre terjed a felső katolikus körökben az óvszerhasználat elismerésének nézete, ám nem valószínű, hogy a hivatalos álláspont a jelenlegi pápa alatt megváltozna.