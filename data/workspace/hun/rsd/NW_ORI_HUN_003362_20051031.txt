Vizsgálják Zuschlag volt alapítványát

Nyomozást indított a Bács-Kiskun Megyei Rendőr-főkapitányság egy kiskunhalasi alapítvány gazdálkodásával összefüggésben. A Magyar Nemzet úgy tudja, az Együtt a Harmadik Évezredért Alapítvány vezetőit tanúként már kihallgatták. A szervezet elnöke volt öt évvel ezelőtt Zuschlag János szocialista politikus is.

A Heti Világgazdaság szerint Kiskunhalason több alapítvány "nem az előírások szerint" használt fel állami és pályázati pénzeket. Ferenczi László megyei rendőrségi szóvivő a Magyar Nemzetnek megerősítette, hogy a Kiskunhalasi Városi Ügyészség kezdeményezésére számviteli fegyelem megsértésének alapos gyanúja miatt egy alapítvány gazdálkodását igazságügyi könyvszakértő bevonásával vizsgálják. A HVG megemlítette az Együtt a Harmadik Évezredért Alapítványt, amelynek létrehozásánál Zuschlag is "bábáskodott".

A szocialista politikus a Magyar Nemzetnek elmondta, hogy 2000-ben három hónapig volt elnöke a szervezetnek, amellyel jelenleg nincs kapcsolata. A HVG úgy tudja, bábemberek irányítják az alapítványt, amelynek egyik lehetséges árnyékvezetője Zuschlag. A napilap szerint az Együtt a Harmadik Évezredért Alapítvány jelenlegi vezetőit tanúként már kihallgatta a nyomozó hatóság. 

A Magyar Nemzet szerint az utóbbi három év során tízmillió forintos nagyságrendben vettek ki ifjúsági pályázati pénzeket több szervezeten keresztül. Több alapítvány ugyanis olyan rendezvényekkel pályázott támogatásért, amelyeket nem valósítottak meg, de fiktív számlákkal mégis elszámolták azokat.