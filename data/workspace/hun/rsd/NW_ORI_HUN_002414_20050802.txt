Nyilvántartják a német melegeket három tartományban

Részletes nyilvántartást vezet a melegekről Németország három tartományában a rendőrség - számolt be a Der Spiegel című magazin. A listák tartalmazzák a benne szereplő személyek kedvenc ismerkedési helyeit és szexuális szokásaik részleteit is. Péterfalvi Attila adatvédelmi biztost megdöbbentette, hogy ilyesmi előfordulhat egy uniós országban. Véleménye szerint itthon ez elképzelhetetlen.

Németország három tartományában a rendőrség részletes nyilvántartást vezet a melegekről - számolt be a Der Spiegel magazin cikke alapján a pride.hu. A melegekről tárolt információk az "omosex" címszó segítségével hívhatók elő a rendőrségi adatbázisból, melyek olyan részletesek, hogy tartalmazzák a benne szereplő személyek kedvenc ismerkedési helyeit vagy szexuális szokásaik részleteit is.

A cikk megjelenése után német melegjogi szervezetek tiltakozásuknak adtak hangot. A szövetségi parlament egy tagja, a zöld párt képviselője, Volker Beck ennél is tovább ment, a nácik "rózsaszín listájához" hasonlította az adatbázist. A nácik a német büntetőtörvénykönyv 175. paragrafusa alapján állították össze a "rózsaszín listákat" valamennyi német melegről. Ez alapján a "deviánsok"-nak rózsaszín háromszög viselését írták elő. 

A csak 1994-ben eltörölt paragrafus alapján tiltottak minden szexuális viszonyt az azonos neműek között. A nácik nagyon sok meleget fogtak el és küldtek koncentrációs táborokba, ahol többek között orvosi kísérletek szenvedő alanyai, és a táborok dolgozói lettek. A kivégzőtáborokba küldött melegek száma 50 000 és 100 000 fő között lehetett, sokan a gázkamrákban végezték.

Az adatbázist Bajorországban, Türingiában és Észak Rajna-Vesztfáliában használja a rendőrség. A listákon minden meleg szerepel, aki valaha kapcsolatba került a rendőrséggel, akár gyanúsítottként, akár sértettként vagy tanúként. Nem ismert, hogy a három tartományban mióta gyűjt a rendőrség információkat a melegekről. A német meleg és leszbikus rendőrök egyesülete szerint a melegekről való információgyűjtés sokkal általánosabb az országban, és nem csak az említett három tartományban folyik.

Mindez azért különösen meglepő, mert Németország még más uniós országokhoz képest is toleráns a melegekkel. Berlin polgármestere, Klaus Wowereit, már a jelölése előtt bejelentette, hogy meleg. "Meleg vagyok, és ez így is van jól" - mondta 2001. júniusában a szociáldemokraták gyűlésén. Pár percnyi döbbent csend után lelkesen megtapsolták a politikust, akit ezután Berlin főpolgármesterének jelöltek, és meg is nyerte a választásokat. Az első homoszexuálisok közti házasságkötésre pedig ugyanebben az éveben, augusztus 1-én került sor Németországban. Az is elképzelhető, hogy az őszi választások után az ország külügyminisztere szintén egy meleg politikus, Guido Westerwelle lesz. 

Ombudsman: itthon ez elképzelhetetlen

Péterfalvi Attila adatvédelmi biztos az [origo]-nak azt mondta, megdöbbent, hogy ilyesmi előfordulhat Németországban vagy bármely uniós országban. Hozzátette, amikor az európai adatvédelmi biztos Magyarországon járt, az egyetlen, amit megkérdezett tőle, hogy igaz-e, hogy Magyarországon a rendőrség nyilvántartja a melegeket. Péterfalvi Attila szerint ez itthon elképzelhetetlen. "Soha nem találkoztam ilyennel. Ha mégis megtörténne, annak súlyos büntetőjogi következményei lennének" - fogalmazott. Ugyanakkor azt sem érti, hogy Németországban, ahol országos és tartományi szinten is dolgoznak adatvédelmi biztosok, miért tarthatják nyilván a melegeket.  

A pride.hu megkeresésére Németh Lajos rendőr alezredes, az Országos Rendőr-főkapitányság sajtóosztályának vezetője közölte, hogy a szexuális irányultságra vonatkozó adatokat az Adatvédelmi Törvény különleges személyes adatként határozza meg, melyre a legszigorúbb adatvédelmi szabályok vonatkoznak. Fentiekre tekintettel a rendőrség nem tárol adatokat, illetve nem vezet nyilvántartást a magyarországi melegekről.