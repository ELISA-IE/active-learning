Hibás, de nem felelős az érettségiért a szófogadó minisztérium

Hiányoznak azok az előírások, amelyek garantálnák, hogy illetéktelenek idő előtt ne férhessenek hozzá az érettségi tételekhez - tartalmazza az idei érettségibotrány okait vizsgáló, pénteken nyilvánosságra hozott kormányzati jelentés. A jelentés nem marasztal el senkit a botrány miatt. Az oktatási tárca közölte: a jelentésben tett javaslatokat elfogadja, és maradéktalanul teljesíti. Az idei érettségin a vizsgák előtt kiszivárogtak a tételek, így azokat jó néhány diák előre ismerte.

Nem voltak elegendőek a kétszintű érettségi során alkalmazott biztonsági intézkedések - derül ki a Kormányzati Ellenőrzési Hivatalnak (Kehi) az érettségibotrányról készült jelentéséből. A Kehi szerint hibáztak az érettségit lebonyolító intézmények, többek között az Országos Közoktatási Értékelési és Vizsgaközpont (OKÉV), a Nemzeti Szakképzési Intézet (NSZI), az Országos Közoktatási Intézet (OKI). Az érettségi feladatlapokat ugyanis nem az általános ügyiratkezelés szabályai szerint tárolták, ráadásul nem építették ki a titkos ügykezelést.

A vizsgálat kifogásolja, hogy a feladatlapok nyomtatására vonatkozó közbeszerzési eljárás során az oktatási tárca nem jelezte, hogy az érettségi-feladatlapokat szolgálati titokként kell kezelni. Így az ajánlati felhívásban nem szerepelt, hogy a kétszintű érettségi vizsga feladatlapjai szolgálati titoknak minősülnek. A Kehi hozzáteszi: az idei vizsgatételeket az OKÉV tavaly november 10-én szolgálati titoknak minősítette, így neki kellett volna gondoskodnia a titokvédelmi szabályok érvényesítéséről.

A jelentés szerint nem teljesültek a tételeket gyártó nyomdával kötött szerződésben vállalt biztonsági követelmények sem. A biztonsági előírások a tételek postai kiszállítása során sem teljesültek. A vizsgálat megállapítja: a jelenlegi formájában a vizsga-feladatsorok mozgása az elkészítéstől a felhasználásig nem követhető nyomon.

A Kehi szerint az érettségi feladatok idő előtti nyilvánosságra kerülésének oka, hogy nincs olyan egységes szabályozás, amely biztosítaná, hogy illetéktelenek ne férjenek hozzá idő előtt a tételekhez. Ugyancsak hiányoznak azok a szabályok, amelyek egyértelműen rögzítenék a vizsgák megszervezésében részt vevők kötelezettségét és feladatait.

A Kehi azt javasolta, hogy az oktatási miniszter vizsgáltassa meg: az érettségi feladatlapok előállítása során megőrizhető-e a szolgálati titok. Vizsgálja meg a tételek gyártása, tárolása időintervallumának a csökkentését. A szaktárca a vizsgálattal kapcsolatban tudatta: a Kehi javaslatait elfogadják, és maradéktalanul teljesítik.

A Nemzeti Nyomozó Iroda (NNI) továbbra is nyomoz az érettségi tételek idő előtti nyilvánosságra kerülése ügyében, a Fővárosi Főügyészség november 9-éig hosszabbította meg a nyomozás határidejét. Az NNI május 9-én szolgálatititok-sértés vétsége miatt nyomozást rendelt el az Oktatási Minisztérium feljelentése nyomán, mert az a gyanú merült fel, hogy a középszintű érettségi feladatsorok idő előtt nyilvánosságra kerültek. A botrány kirobbanása után a hátralévő tantárgyakból új tételsorokat nyomtattak.