Idén már nem nyerne választást Bush

Idén már nem nyerne egy esetleges elnökválasztáson George Bush a legfrissebb felmérések szerint. A CNN közreműködésével készített közvélemény-kutatásból kiderül, hogy a többség elégedetlen az elnök munkájával, és úgy vélik, hogy egy demokrata elnök számos kérdésben jobban teljesítene a konzervatív Bushnál.

Az amerikaiak többsége demokrata jelöltre szavazna, ha idén lenne az elnökválasztás az Egyesült Államokban - derül ki a CNN és a Gallup közös közvélemény-kutatásából. A válaszadók 55 százaléka mondta azt, hogy ha Bush és egy demokrata jelölt között kellene választania, akkor az utóbbira adná voksát. Bushra 39 százalék szavazna.

Az elnök munkájával a megkérdezettek 42 százaléka volt elégedett, míg 55 százalék elégedetlen. Egy két héttel ezelőtti felmérés szerint 39 százalékos volt az elégedettek és 58 százalékos az elégedetlenek aránya.

A többség úgy vélte, az államigazgatás számos területén jobban teljesítene egy demokrata elnök. Így például az egészségügy, a szociális kérdések, a gázolajárak és a gazdaság területén. A megkérdezettek 46 százaléka szerint Irakkal kapcsolatban is jobban teljesítene egy demokrata jelölt, míg 40 százalék vélte úgy, hogy Bush a jobb. 2003-ban még csupán a megkérdezettek 29 százaléka vélte úgy, hogy a demokraták jobban kezelnék az iraki ügyet, és 53 százalék mondta azt, hogy a republikánusok jobbak.

A felmérés során csupán egy kérdéskörben - a terrorizmus elleni harc ügyében - vélte azt a többség (49 százalék), hogy a konzervatívak jobban teljesítenek, mint egy esetleges demokrata (38 százalék). 

Ugyanakkor érdekes módon szeptemberhez képest jelentősen csökkent azoknak a száma, akik úgy vélték: hiba volt katonákat küldeni Irakba. Szeptemberben még 59, a legutóbbi felmérés szerint már csupán 49 százalék gondolta így - írja a CNN, bár egy kedden nyilvánosságra hozott felmérés ennek épp az ellenkezőjéről számolt be. Ott a többség úgy vélte, hogy Bush iraki politikája kudarcot vallott.