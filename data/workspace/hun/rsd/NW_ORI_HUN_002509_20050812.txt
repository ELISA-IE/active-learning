Lehetséges egy ötven bázispontos kamatvágás

Történelmi mélypontra, 1,6 százalékra csökkent a maginfláció, az éves infláció 3,6 százalék. Sok elemző szerint a piac már beárazott egy fél százalékpontos kamatcsökkentést - írja a Napi Gazdaság.

Jobb lett a júliusi inflációs adat a vártnál, köszönhetően az élelmiszerárak alakulásának. Az e termékkörben bekövetkezett árcsökkenés ellensúlyozni tudta az üzemanyag és a gyógyszerek drágulását. Az erősebb forint miatt olcsóbbá váló tartós fogyasztási cikkek is javították a pénzromlás mértékét - írja a Napi Gazdaság. 

A Pénzügyminisztériumban kedvezően ítélik meg az infláció mértékét. Jövőre 2-3 százalékos pénzromlásra számítanak.

Pintér András, az Inter-Európa Bank elemzője szerint a régióban a várakozásoknál kedvezőbb inflációs adatok alapján már várható volt, hogy Magyarországon a prognózisokban szereplőnél jobb eredmény születik. Pintér szerint az egy évre visszatekintő 3,7 százalékos áremelkedés alapvetően megfelel a várakozásoknak, a maginfláció 1,6 százalékos értéke azonban meglepő - mondták a szakértők. 

Miután a Magyar Nemzeti Bank az elmúlt időszakban fokozottabban figyeli a maginfláció alakulását, így felerősödtek a már beárazott, 25 bázispontnál magasabb vágást valószínűsítő várakozások. A szakértők úgy vélik - ha fennmarad a kedvező maginflációs trend - a jegybankárok folytatva eddigi következetes politikájukat augusztus 22-i ülésükön 25 bázispontot nyesnek a kamatból, majd az év hátralévő részében további vágásokat hajtanak végre, ezek eredményeként pedig az év végére 6 százalékra süllyedhet majd az alapkamat. 

Pintér szerint a tengerentúli kamatemelési ciklus eddig nem igazán volt hatással a magyar piacra, s ez várhatóan a következő hónapokban is így lesz. A piaci várakozások alapján a Fed újabb emeléseket tervez. A prognózisok szerint az év végéig 4,25 százalékig nőhet az amerikai irányadó kamat - írja a Napi Gazdaság.