Fizetnek a spanyolok az első meleg özvegynek

A spanyol társadalombiztosítás kiutalta az első özvegyi nyugdíjat egy meleg pár életben maradt tagjának. Spanyolországban 2005. július 3-a óta házasodhatnak a melegek.

A spanyol társadalombiztosítás barcelóniai igazgatósága egy nap elteltével utalta az özvegyi nyugdíjat annak a meleg állampolgárnak, aki augusztus 23-án vesztette el házastársát, alig egy hónappal egybekelésük után. 

Spanyolországban július 3-án lépett életbe a melegek házasságkötését engedélyező törvény, melyet a madridi munkaügyi minisztérium a "szexuális orientáción alapuló diszkrimináció hosszú korszakának lezárásaként" méltatott.

A minisztérium nem közölte a nyugdíj kedvezményezettjének kilétét, és azt sem lehet tudni, férfi-e vagy nő. "Valószínűleg idős házaspárról van szó, akik évekig vártak együttélésük legalizásálására" - írta a pride.hu.