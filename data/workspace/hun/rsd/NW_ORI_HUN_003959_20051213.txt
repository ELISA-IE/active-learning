Olcsóbb, majd drágább lesz az irodabérlet

Az irodahelyiségek kínálatának jelentős bővülésére és a bérleti díjak csökkenésére számít a következő két évben Magyarországon a világ egyik jelentős ingatlanokkal foglakozó cége. Hosszabb távon viszont ismét emlkedhetnek a bérleti díjak.

A világ legnagyobb kereskedelmi ingatlanokkal foglakozó társasága, a Los Angeles-i székhelyű CBRE szerint 2006-ban és 2007-ben Magyarországon, évente 200 ezer négyzetméter nagyságú iroda épül fel. A kínálat várhatóan jövő év első negyedében lesz a legmagasabb és akár 6,5-7 százalékkal is növekedhet a budapesti modern irodaállomány.

Az irodakínálat bővülése a kihasználatlansági ráta kismértékű növekedéséhez vezethet szerintük, ami enyhén lenyomhatja a bérleti díjakat. A legfelső kategóriás irodák négyzetméterenként 20 eurós bérleti díja egyébként is magasnak tűnik a régió más városaihoz hasonlítva. Ez a szint ugyan jelenleg, mindössze két épület esetében érhető el, ám a kínálat erősödése nyomán a díjak csökkenése várható.

Hosszabb távon azonban a jelenleg nyomott irodabérleti díjak lassan ismét növekedésnek indulnak, 2008 után pedig a bérleti díjak gyorsuló emelkedésére lehet számítani - vélekedett Konthur Adrienne a cég magyarországi érdekeltségének ügyvezető igazgatója  a vállalkozás keddi budapesti sajtótájékoztatóján. 