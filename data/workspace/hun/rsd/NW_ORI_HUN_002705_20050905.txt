Ledolgozhatják az előkészítők árát a diákok

Az egyik érettségi-előkészítőket szervező cégnél lehetőség van arra, hogy a diákok ledolgozzák a tanfolyamok árát. A diákok a munkáért nem fizetést, hanem egy tanfolyamot kapnak, állítólag sokan élnek a lehetőséggel. Az előkészítők szervezője elismerte: részben reklámfogásról van szó, hogy újra felkeltsék a felvételik megszűntével megcsappant érdeklődést. Másrészt szerinte nagyon sok diák egyszerűen azért nem jár előkészítőkre és bukja el esetleg a felvételit, mert nincs pénze.

Azok a diákok, akiket 2005-ben nem vettek fel, de jövőre emelt szintű érettségit téve újra megpróbálkoznának a felsőoktatással, valamint azok, akik az idén akarnak érettségizni, lehetőséget kapnak arra, hogy ledolgozzák az érettségi-előkészítő tanfolyam árát. A DFT Budapest a tanfolyamokat szervezi, a Meló-Diák iskolaszövetkezet pedig munkát közvetít a diákoknak. A két cég együttműködése a DFT igazgatója szerint eredményes, ugyanis több százan érdeklődnek, és tanfolyamindulásonként 50-80 diák ezzel a módszerrel fizet az órákért.

A rendszer úgy működik, hogy a diák aláír egy szerződést, amely szerint le akarja dolgozni az előkészítő tanfolyam árát. Kiválaszt egy munkát a diákszövetkezetnél, ami belefér az idejébe, középiskolások akár iskola után vagy hétvégenként is dolgozhatnak - mondta Fülöp Judit, a DFT igazgatója az [origo]-nak. A Meló-Diáknál kiszámolják, hogy hány órát kell ledolgozni, amelyért tíz százalékkal többet is fizetnek. A diákok azonban nem kapják meg a pénzt, hanem azt egyből az előkészítő szervezőjéhez utalják. Ha év végén kiderül, hogy az előkészítőre járók nem dolgoztak eleget, a hátralévő összeget készpénzben kell kifizetniük.

Fülöp Judit szerint a diákok azért nem járnak érettségi-előkészítőre, mert nincs pénzük. Az nem fordulhat elő, hogy a diáknak olyan munkát kell végeznie, amit nem akar elvállalni, ráadásul a szerződést senki nem szokta aláírni addig, amíg meg nem nézi a munkalehetőségeket - mondta az igazgató. 

A DFT tanfolyamaira az idén harminc százalékkal kevesebben jelentkeztek, mint korábban. A visszaesés fő oka, hogy a felvételiket az érettségi váltotta fel. Az [origo] kérdésére, hogy a ledolgozható érettségi-előkészítő nem reklámfogás-e, hogy a korábban felvételi-előkészítőket szervező cég visszaszerezze a megcsappant érdeklődést, Fülöp Judit elismerte: részben erről van szó, de hangsúlyozta: plusz igényt nem fognak teremteni, ez csupán jó lehetőség azoknak a diákoknak, akiknek nincs pénzük. Hozzátette, hogy szerinte azért sem jártak az idén túl sokan tanfolyamra, mert csak nagyon kevesen tettek emelt szintű érettségit. "A vizsgahelyzet semmit sem változott attól, hogy most érettséginek hívjuk, és nem felvételinek" - mondta.

A DFT tanfolyamai 10-50 ezer forintba kerülnek attól függően, hogy levelező vagy nappali képzésről van szó, illetve attól, hogy hány órát vesznek a diákok. Az [origo] megnézte a Meló-Diák aktuális munkalehetőségeit: Budapesten jelenleg 34-féle munkából lehet választani, amelyek között van többek között gyorséttermi munka, szórólaposztás, csomagolás, árufeltöltés, könnyű fizikai munka vagy éjszakai adatrögzítés.

Az oktatási tárca többek között pont azért vezette be a kétszintű érettségit, hogy a diákoknak ne kelljen különórákon megtanulniuk a felvételin elvárt ismereteket. Magyar Bálint oktatási miniszter korábban úgy vélte: egy szabad országban bárki szervezhet tanfolyamot, csak az a kérdés, van-e értelme oda járni. A kétszintű érettségi bevezetésével már az iskolában elsajátíthatók lesznek azok az ismeretek, amelyek egy sikeres érettségi-felvételihez szükségesek - vélte. A miniszter korábbi nyilatkozata szerint kell egy kis idő, amíg a szülők és a diákok rájönnek, hogy kár pénzt és energiát fordítani az előkészítőkre.