Sokba kerül átállni a csokiról az almára

Az Egészségügyi és az Oktatási Minisztérium közösen alkotta meg azt a nemrég közzétett ajánlást, mellyel az iskolai büfék kínálatát szeretnék egészségesebbé tenni. Eszerint a büfében nem lehetne kapni krumplit, chipset, földimogyorót, édes péksüteményt, cukros üdítőt. Az [origo] utánajárt, hogyan vélekednek erről a büfések.

Több minisztérium együttműködve dolgozta ki azt a programot, mely a gyermekek egészségesebb étkezését célozza. Ennek legújabb eleme az az ajánlás, amely az iskolai büfék választékából kivonná többek között az édes péksüteményeket, földimogyorót, burgonyát, chipset, cukros üdítőket és minden édességet.

Az [origo] által megkérdezett büfések szerint nem megoldás, ha ezentúl csak egészséges ételeket árusítanak, mert az iskolán kívül veszik meg a gyerekek. A büfések szerint inkább a szülők felelősek azért, hogy a gyerekeik egészségtelenül táplálkoznak. 

Batman is ezt eszi! 

A budapesti Kolos Richárd Szakközépiskola büfése elmondta, hogy egy fiúiskolában nincs igény az egészséges ételekre. Tejet, kakaót, salátát nem esznek a büfében. "Joghurt meg hasonló nem nagyon fogy. Ha meg nem árulok kólát, megveszik odakint és behozzák" - mondta a büféslány. A legkelendőbb áru a szendvics, túró rudi, puding és a péksütemények. "Az almát meg is vennék, de nem laknak vele jól, nekem meg nem sok hasznom lenne rajta" - mondta a büfés. Az iskolákban, ahol jártunk, a gyerekek többnyire éppen cukros-szénsavas üdítőt, nyalókát, gumicukrot vásároltak. 

A Bethlen Gábor Általános Iskola büféjében a túró rudit "A piros pöttyös az igazi!", és a joghurtot "Batman is ezt eszi!" felirattal hirdetik. Ezek az ajánlott ételek között szerepelnek. Az büfé mellett szelektív hulladékgyűjtő is van. A büfés szerint fontos lenne, hogy egészségesebben táplálkozzanak a gyerekek, de az ajánlás "nem a megfelelő végét fogja meg a dolognak". "A szülőnek kellene eldönteni, hogy ad-e a gyerekeknek pénzt, vagy nem" - mondta a büfés. Ha ezentúl csoki helyett salátát lehetne kapni, biztosan lenne, aki megvenné, de sokan az édességet "megvennék útközben vagy délután más boltokban" - tette hozzá. 

"Inkább a nevelés a fontos" - mondta a Baross Lajos Általános Iskola és Gimnázium büfése az [origo]-nak. Szerinte ugyanis a gyerekek "kilencvenkilenc százaléka mirelit ételeket eszik otthon és gyorséttermekbe jár". "A fű meg a cigi nagyobb baj" - tette hozzá. Ebben az iskolában a szendvicsek és cukorkák mellett nagyon kelendő a gyümölcslé, a túró rudi és a tea is. 

Kétszáz forint lenne egy alma

A büfések arról számoltak be, hogy gyümölcsöt, zöldséget egy ÁNTSZ-rendelet szerint csak akkor árusíthatnak, ha az előre van csomagolva. Ebben az esetben viszont "legalább kétszáz forint lenne az alma", és azt nem sok gyerek fizetné ki. Az ajánlásban azonban az szerepel, hogy minél jobban szélesíteni kell a gyümölcs- és zöldségkínálatot. A büfékben sült húst is csak akkor szabad árulni, ha másutt sütik, és megfelelően van tárolva. 

Az ajánlás szerint húsok csak szendvisben szerepelhetnek, azok közül is csak a sovány húskészítmények. Nem ajánlják a burgonyát, a száraz hüvelyeseket, a csokoládét, a krémes süteményeket, és az allergiaveszély miatt a földimogyorót. Édességek helyett aszalt gyümölcsöt, kompótot, müzliszeletet, krémtúrót, joghurtot ajánlanak. A szénsavas, cukros üdítők helyett tejet, kakaót, ásványvizet és gyümölcslevet ajánlanak. A szövegben az is szerepel, hogy külön hűtő kell a félkész, kész és közvetlen fogyasztásra szánt ételeknek, és külön medencére van szükség, amiben a zöldségeket mossák. 

A szülőket is bevonnák

Somhegyi Annamária, az Egészségügyi Minisztérium vezető főtanácsosa korábban alapkövetelménynek nevezte, hogy a modellprogram, melynek része az ajánlás, az egész tantestület elhatározásával induljon el, és abba valamennyi érintettet, így a szülőket is bevonják. 

Mesterházy Attila politikai államtitkár a gyermekkorú fogyasztók védelme kapcsán elmondta, az elmúlt öt-tíz évben nőtt az elhízott gyermekek száma, aminek vitathatatlan oka a hibás táplálkozás és a mozgásszegény életmód. Az államtitkár példaértékűnek nevezte azt a kezdeményezést, amely korlátozná az iskolai élelmiszerek árusítását, és elképzelhetőnek tartja, hogy egyes termékeket kitiltsanak az intézmények büféiből. Az oktatási miniszter a közelmúltban arra kérte tárcájának illetékeseit: tekintsék át, hogy a gyermekek egészségesebb táplálkozása érdekében hogyan lehetne az iskolai büfék, élelmiszer-automaták működtetésének szabályozóit módosítani.

 

Wirth Zsuzsanna