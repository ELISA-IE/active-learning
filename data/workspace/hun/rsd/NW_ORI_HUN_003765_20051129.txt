Egyre gyakoribbak a tanárverések

Folyamatosan nö a bántalmazott tanárok száma, a Pedagógusok Demokratikus Szakszervezetéhez már kéthetente jönnek ilyen ügyekben bejelentések, ezért az érdekvédők jogszabály módosítással akarják útját állni az atrocitásoknak. Monitoring-rendszert szeretnének létrehozni, és kötelezővé kívánják tenni az esetek kivizsgálását.

Esernyővel estek neki a szülők annak a tanárnak, aki kijavította az anya által írt igazolásban a helyesírási hibákat. Pofon vágta fia pedagógusát egy asszony, mert a gyerek megvádolta a tanítót, hogy az korábban bántalmazta őt. Nekiesett a lánya öltözködését kritizáló matektanárnak egy anya. Megtépte gyereke osztályfőnökét egy feldühödött szülő. Egyebek mellett ilyen, állítólagos bántalmazásokról számol be a Pedagógusok Lapja.

Volt már arra is példa, hogy egy osztályteremből kiküldött diák, aznap délután, három társával együtt "vett elégtételt" a pedagóguson, akit mellbe rúgtak, a segítségére siető, egyik kollégájának a kabátját késsel felszakították, a másikat pedig hátulról úgy fejbe vágták, hogy elveszítette az eszméletét. A tanítvány jogerősen 1 év 4 hónap, két évre felfüggesztett szabadságvesztést kapott, társait nem kapták el.

"Folyamatosan növekszik a bántalmazott tanárok száma, hozzánk már gyakorlatilag kéthetenként jönnek bejelentések incidensekről" - mondja Kerpen Gábor, a Pedagógusok Demokratikus Szakszervezetének (PDSZ) elnöke. Ezt erősítette meg Szlankó Erzsébet, a Pedagógusok Szakszervezetének (PSZ) alelnöke is, szerinte ugyanakkor sok tanár a presztízsét ért sérelem titokban tartása miatt nem fordul a nyilvánossághoz, vagyis a közvélemény nem érzékelheti a helyzet súlyosságát. Pontos számot az esetekről azonban egyikük sem tudott mondani, mert nem létezik erre vonatkozó felmérés.

A PDSZ a folyamat megállítása érdekében létrehozott egy ad hoc bizottságot, amely jogszabálymódosítást készít elő, ennek célja a fenntartó felelősségének megjelenítése. Javaslatukat még idén a kormányzat elé kívánják tárni, amelyben felvetik egy állandó monitoring-rendszer létrehozását is. Ez a regisztráció mellett kötelezővé tenné az iskola fenntartója - legtöbb esetben az önkormányzat - számára, hogy kivizsgálja a tanárokat ért atrocitásokat. 

A tanárok és a szülők között, egyre gyakrabban előforduló konfliktusoknak többb oka is lehet. Kerpen Gábor úgy véli, a talán legsúlyosabb tényező a pedagógusok presztízsének folyamatos csökkenése, amelynek szerinte az oktatási kormányzat több, közelmúltbeli lépése is okozója. Konkrét példaként a buktatás lehetőségének bizonyos fokú elvételét említi, és azt, hogy az érettségi ügy kapcsán, a tárca vezetése az iskolákat tette felelőssé a tételek kiszivárgása miatt.

Szlankó Erzsébet szerint a legáltalánosabb magyarázat, a társadalomban megjelenő, egyre nagyobb agresszió, amely a családokhoz legközelebb álló iskolákban csapódik le, pont ott, ahol a legkisebb az ellenállás. Konkrétabb okként az iskolák nehézségeit említi, amelyeket sok esetben a pénz hiányára lehet visszavezetni. A PDSZ vezetője szerint jelentősen javíthatna ugyanakkor a helyzeten, ha konfliktuskezelést is tanítanának a leendő és gyakorló tanároknak.

A pedagógusok bántalmazás esetén, jelenleg a jegyzőhöz fordulhatnak jogorvoslatért. Ha valaki közfeladatot ellátó személyt - ilyen a pedagógus is - bántalmaz, akár három évet is kaphat.

Lencsés Csaba