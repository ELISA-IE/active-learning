Koraszülött tojást akart árulni egy szupermarket

A rajtuk levő címke szerint a határátlépéskor még ki sem tojták a tyúkok azt a 300 ezer tojást, amelyet a Plus Élelmiszerdiszkont Kft. forgalmazott. A tojásokat német dobozban, holland jelöléssel hozták be Magyarországba. Az ügyben vizsgálat indult, az áruházlánc vállalta, hogy visszagyűjti a forgalomba már kikerült tojásokat, amelyekből csak minimális mennyiséget adtak el. 

Német dobozban, holland jelöléssel hoztak be Magyarországra 300 ezer tojást, amelyeket a magyar címke szerint még ki sem tojtak a tyúkok, amikor átlépték a határt. A tojások a Plus Élelmiszerdiszkont Kft. szupermarketjeibe kerültek. Az ügyben a Baromfi Terméktanács kezdeményezésére vizsgálatot indított a Fővárosi Állat-egészségügyi és Élelmiszer-ellenőrző Állomás. 

"A cég vállalta, hogy központilag visszagyűjti a tojásokat, miután a hatósági állatorvosok megtiltották a forgalmazást az adott boltokban" - mondta az [origo]-nak Hajós Ádám, az élelmiszer-ellenőrző állomás igazgatóhelyettese. "Csak jelentéktelen mennyiséget adtak el eddig a tojásból, és a cég elismerte a hibát" - tette hozzá. A tojások így a raktárban várják a hatósági állatorvosok vizsgálatát, bár a forgalomba az eredménytől függetlenül nem kerülhetnek vissza: valószínűleg a megsemmisítés lesz a sorsuk. 

Egy tojás 28 napig őrzi meg a minőségét a szabályok szerint. Az EU tagállamaiból származó tojás nem számít importnak az élelmiszer-forgalmazás szabályai szerint, a minőséget mindig a származási országnak kell garantálnia. Nem tilos más országban csomagolni a tojásokat, mint ahonnan származnak, de a regisztrációs kötelezettség mindenkit érint. Hajós szerint előfordul, hogy a csomagoló üzem úgy látja el jelöléssel a tojásokat, hogy a 28 napos szavatossági időbe nem számítja bele a tojás "keletkezésétől" a csomagolásig eltelt napokat. 

"A tojások jelölése komoly probléma" - tájékoztatott Hajós. Az idén harmadik alkalommal fordul elő, hogy külföldről hozott tojások jelölésében hibát találtak. Volt olyan eset, amikor több százezer tojást kellett megsemmisíteni - mondta az igazgatóhelyettes. 

A Plus Élelmiszerdiszkont Kft. ügyvezetője, Jeszenszki Lívia az [origo]-nak csak annyit mondott: a tojások valóban az EU-ból származnak, egy bevizsgált és a szükséges engedélyekkel rendelkező cégtől. A vizsgálat befejezéséig az áruházlánc nem foglal állást az ügyben - mondta Jeszenszki. 

Siklósi Máté, a Fogyasztóvédelmi Főfelügyelőség szóvivője szerint az élelmiszerboltok ellenőrzései során szinte minden alkalommal találnak kisebb szabálytalanságokat. Ezek főleg a minőségmegőrzési időre vagy a nem megfelelő címkézésre vonatkoznak, és a kisebb és a nagyobb boltokban más-más okokból, de nagyjából ugyanolyan gyakorisággal előfordulnak - mondta Siklósi. Magyarország évente 3 milliárd 300 ezer darab tojást termel, ami fedezi a hazai piac szükségleteit, és kivitelre is jut belőle. 