A háromkilós limittől még ferdülhet a gyerekek gerince

Szeptembertől maximum három kiló lehet az alsó tagozatosok iskolatáskája egy minisztériumi rendelet szerint. A tárca kötelezi az iskolákat, hogy az órarend összeállításánál vegyék figyelembe, hogy a szükséges könyvektől ne legyen ennél nehézebb a táska. A rendeletet a diákok egyre szaporodó gerincproblémái indokolják. Az [origo] által megkérdezett iskolaigazgatók szerint ilyen alapon nem lehet órarendet szerkeszteni.

Egy új rendelet szerint szeptembertől maximum három kiló lehet az alsó tagozatosok iskolatáskája. Az oktatási tárca kötelezi az iskolákat, hogy az órarend összeállításánál vegyék figyelembe, hogy a könyvektől ne legyen ennél nehézebb a táska. A rendeletet a diákok egyre szaporodó gerincproblémái indokolják. 

Arról, hogy túl nehéz-e az alsósok táskája, megoszlik az [origo] által megkérdezett iskolaigazgatók véleménye. Egyesek szerint egyáltalán nem nehéz, mert az atlaszokat, szótárakat az iskolában is tudják tárolni. Az egyik igazgató egyenesen álproblémának nevezete a kérdést, szerinte a minisztériumnak fontosabb ügyekkel kellene foglalkoznia. Mások szerint viszont már a 8-9 éveseknek is komoly súlyt kell cipelnük. "Vannak iskolák, ahol majdnem egy kiló Ablakzsiráfot kell cipelni a gyerekeknek". Ugyanakkor ők is úgy vélik, hogy ezt a kérdést minden iskolában meg tudják oldani házon belül. "A szülői értekezleteken minden év elején megállapodunk a szülőkkel, hogy mit kell minden nap behozni az iskolába, és mit lehet a padban hagyni" - fogalmazott az egyik budapesti iskola igazgatónője.   

Az iskolaigazgatók szerint nehezen elképzelhető, hogy az órarend összeállításánál ezt a szempontot is figyelembe vegyék. "Elsősorban a gyerekek képességeit kell figyelembe vennünk, az iskola lehetőségeit, meg hogy egyenletesen oszoljanak el a könnyű és nehéz órák. A könyvek súlya nem lehet szempont". Egy másik igazgató kijelentette, hogy "ez már nem normális dolog, az órarendet nem lehet ilyen alapon szerkeszteni". Különösen harmadik és negyedik osztályban nehezítené meg az új szabály a tanárok dolgát, mert ekkora már olyan sok a tantárgy, és az alapvetően fontos könyv, hogy nem mindig lehet három kiló alatt tartani a táska súlyát. "Nem szeretnénk odáig jutni, hogy ha egy diák táskája három kiló húsz deka, akkor inkább otthon hagy egy könyvet". Az igazgatók hangsúlyozták, hogy valóban sok a gerincbeteg gyerek, de ez nemcsak a nehéz táskák miatt van így. Szerintük a mozgásszegény életmód legalább ennyire vádolható.

Az Oktatási Minisztériumban a tanárok véleményére reagálva közölték, hogy a tárca a gyerekek érdekeit tartja a legfontosabbnak. Szerintük a gyerekeket túlterhelik az iskolák nagy részében. Ez egyrészt a tananyag erőltetett elsajátíttatásának tempóját jelenti, másrészt a túlsúlyos iskolatáskákat. "Nem ritka, hogy kis gyerekek arányaiban nagyobb súlyt cipelnek naponta, mint a felnőtt férfiak" - áll a tárca állásfoglalásában. "Az iskoláskorú gyermekek 80 százaléka gerincbántalmakban szenved, aminek fő oka a mozgásszegény életmód és az iskolatáska helytelen hordása. Ezt mindenki tudja, mégsem született éveken át megoldás erre a problémára" - írják. Ugyanakkor tisztában vannak vele, hogy a probléma megoldásához nem elég csak az iskolatáska súlyának a csökkentése, ezért további intézkedésekeit is tesznek a diákok fizikai terheinek csökkentésére. A tárcánál hozzátették, hogy a kérdésről már korábban egyeztettek szakmai szervezetekkel és szakértőkkel, és az Országos Köznevelési Tanáccsal is.