Fidesz: Kapcsolatai miatt gazdagodott meg Gyurcsány

Az MSZP után a Fidesz is benyújtotta jelentését a Gyurcsány Ferenc meggazdagodását vizsgáló parlamenti bizottság elé. A fideszes Szijjártó Péter által jegyzett dokumentum szerint Gyurcsány meggazdagodásában nagy szerepet játszottak a cégeinek juttatott, több százmilliós állami pénzek, az aggályos privatizációs tranzakciók és a politikai-gazdasági kapcsolatok. Az MSZP szerint ezek a megállapítások teljesen alaptalanok.

Az Apró-Gyurcsány érdekkör privatizációból, állami megrendelésekből, illetve állami hitelekből történő meggazdagodásának titkairól elnevezésű parlamenti vizsgálóbizottság szerdai ülésén a fideszes javaslatot tárgyalták, miután a Fidesz szerint az MSZP-s Tóth Károly nem kérte a saját tervezete napirendre tűzését. Tóth Károly még múlt héten adta be jelentéstervezetét, amely nem talált semmi kivetnivalót a miniszterelnök vagyonának gyarapodásában.

A fideszes jelentésében az szerepel, hogy a miniszterelnök számára busás hasznot hozó privatizációs eljárások mentén gyakran tűntek fel olyan emberek, akik ma magas államigazgatási, gazdasági pozíciókban ülnek, és a Medgyessy- vagy a Gyurcsány-kormány alatt kapták a kinevezést.

A Fidesz szerint annak gyanúja is felmerül, hogy állami ingatlanok eladása kapcsán színlelt lízingszerződéseket kötöttek Gyurcsány Ferenc cégeivel az eladó állami intézmények. Emellett állami megrendelések, támogatások és hitelek is hozzájárultak a miniszterelnök meggazdagodásához.

A szocialista képviselők szerint viszont a jelentéstervezet egyoldalú, nem vette figyelembe a fenti állítások ellenkezőjéről szóló személyes meghallgatásokat, és valós tényeket tüntet fel hamis színben. Ezért az MSZP mindenképpen módosító javaslatokat nyújt majd be a jelentéstervezethez, amelynek elfogadásáról jövő szerdán, a mandátuma lejárása miatti utolsó ülésén dönt a bizottság.