Bukásra van ítélve Gyurcsány új ötlete

Sem a Fidesz, sem az SZDSZ nem támogatja Gyurcsány Ferenc legújabb javaslatát a választójogi törvény módosításával kapcsolatban. A kormányfő kétharmados többséget igénylő ötlete így valószínűleg máris elbukott. Gyurcsány azt javasolta, hogy amennyiben egy párt három képviselője egyéni mandátumot szerez, akkor vegyék figyelembe a pártlistán szerzett szavazatait is, még akkor is, ha nem érte el a párt az ötszázalékos parlamenti küszöböt.

A kétszínűség helyett jobb a sokszínűség - ismételte meg vasárnapi szavait Gyurcsány Ferenc hétfőn a parlamentben. A miniszterelnök arra kérte a pártokat, hogy segítsék ennek megjelenését. Emlékezetes: a kormányfő kezdeményezte a választójogi törvény módosítását, hogy ha egy párt három képviselője egyéni mandátumot szerez, akkor vegyék figyelembe a pártlistán szerzett szavazatait is, vagyis ne érvényesüljön az 5 százalékos küszöb.

A kétszínű politika valóban megbénítja az országot - reagált erre az MDF elnöke. Dávid Ibolya Rogán Antal vasárnapi beszédére utalva kijelentette: a piros (MSZP) és a narancs (Fidesz) mellett a közlekedési lámpán a zöld (MDF) a harmadik szín, csak ennél lehet elindulni, ezért normális országban kell a harmadik szín, a zöld. "Bízom abban, hogy a konzervatív politika, a zöld jelenti majd a kiutat" - tette hozzá.

Egyértelműen elutasította viszont a kezdeményezést az SZDSZ elnöke. A választójogi rendszer hosszú és megfontolt tárgyalások után alakult csak ki, és érdemi változásokat nem lehet pár hónappal a választások előtt végrehajtani - közölte Kuncze Gábor, hozzátéve, hogy akik nem csak irányított közlekedési lámpákhoz tud igazodni, hanem önállóan gondolkodik, annak ott a kék, a liberálisok színe.

A Fidesz a parlamenti vitában nem foglalt állást, de Pokorni Zoltán egy sajtótájékoztatón kérdésre válaszolva közölte: "én nem támogatom, és azt gondolom, hogy a velem egy pártban lévők többsége egyetért velem". Pokorni Zoltán szerint ugyanis "nem elegáns dolog" 160 nappal a választások előtt a szabályokat megváltoztatni, bár - mint mondta- az MSZP-ben van erre hajlandóság. Emlékeztetett arra, hogy 1994-ben Horn Gyula akkori miniszterelnök az önkormányzati választások előtt egy-két hónappal módosította a szabályokat, Medgyessy Péter pedig az európai parlamenti választások előtt tett javaslatot arra, hogy mindenki egy listán induljon. Pokorni Zoltán véleménye szerint ennek az elképzelésnek ugyanaz lesz a sorsa, mint Medgyessy Péter javaslatának, vagy mint a "legtöbb ilyen meggondolatlan, kampányízű, figyelemelterelő javaslatnak".

Az [origo] által megkérdezett választási szakértő, Kovács László, a Szegedi Tudományegyetem Államigazgatási és Jogtudományi Kar Politológiai Tanszékének docense szerint bár kicsi az esélye annak, hogy megvalósuljon a javaslat, az MSZP mindenképpen jól jöhet ki az ügyből. Kovács szerint ugyanis ez egy szimpatikus javaslat a kis pártoknak, és valószínűleg a választók nagy részének is - pártszimpátiától függetlenül. A Fidesznek mondania kell valamit erre, nehéz lesz érthető indokkal kihátrálnia - vélte Kovács.

Kovács László szerint a Gyurcsány által felvetett módosítás Németországban már létező megoldás. Az alternatív parlamenti küszöb bevezetése a kis pártoknak kedvez, de reális esély még így is csak akkor nyílik jelöltjeik számára, ha az egyik nagy párttal összefognak az adott körzetben: vagy közös jelöltet állítanak, vagy a nagy párt visszalépteti jelöltjét a kisebb javára. Különben az eddigi választások ismeretében kevés esélye lenne az MSZP-n és a Fideszen kívül más szervezetnek, hogy akár csak három egyéni mandátumot gyűjtsenek. Ezért a jelenlegi parlamenten kívüli pártok esélyeit nem növelné az esetleges módosítás, az leginkább az SZDSZ-nek kedvezne - mondta a szakértő.