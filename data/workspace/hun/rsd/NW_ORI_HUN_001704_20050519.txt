A magyar tehetséggel csalogat turistákat a kormány

Május eleje óta 11 közismert személyiség népszerűsíti Magyarországot 9 európai nagyvárosban elhelyezett világító posztereken. Többek között Vizi E. Szilveszter, a Magyar Tudományos Akadémia elnöke, Rost Andrea operaénekesnő, Polgár Judit sakkozó is ingyen adta az arcát a kampányhoz. A Magyar Turizmus Rt. több tízmilliárdos bevételnövekedést vár a kampánytól.

Tavaly az Egyesült Államokban Tony Curtis, Európában pedig Laky Zsuzsa, Európa Szépe reklámozta Magyarországot. Idén május eleje óta 11 közismert személyiséggel kampányol a Magyar Turizmus Rt.: 9 európai nagyváros - London, Párizs, Berlin, Amszterdam, Koppenhága, Frankfurt, Madrid, Milánó és Brüsszel - repülőterén lévő világító poszteren láthatók a magyar hírességek. Emellett a világ 21 országában sajtóhirdetéseket is közzétesznek - áll a Magyar Turizmus Rt. közleményében.

 

A kampány során Polgár Judit sakkozó Magyarországot, Rost Andrea operaénekesnő és Kelemen Barnabás hegedűművész Budapestet, Margitics Botond vitorlázó pedig a Balatont ajánlja az utazók figyelmébe. Bender Tamás, a Nemzetközi Orvosi Hidrológiai és Klimatológiai Társaság elnöke az egészségturizmust, Vizi E. Szilveszter, a Magyar Tudományos Akadémia elnöke a konferenciaturizmust, Kalla Kálmán, a Gundel mesterszakácsa a magyar gasztronómiát, Szepsy István, az év borásza pedig a magyar bort hirdeti. Lázár Vilmos fogathajtó világbajnok a lovas turizmusra, Hegedűs Gábor golfmester az ország golfközpontjaira, Veres Zoltán Boeing 737-es Malév-kapitány, összetett műrepülő Európa-bajnok pedig a nemzeti légitársaság szolgáltatásaira hívja fel a figyelmet.

 

A felkért személyek ingyen adták arcukat a kampányhoz - mondta az [origo]-nak a Magyar Turizmus Rt. kommunikációs igazgatója, Kenderesy Nadin. "Segítségükkel a közvetíteni kívánt üzenetünk, azaz az adott termék vagy szolgáltatás kiemelkedő minőségének hitelességét erősítjük" - válaszolta arra a kérdésre, miért pont ezeket a személyeket kérték fel. A kampány mottója "Tehetség a vendégszeretethez"  ("Talent for entertaining"), amely arra utal, hogy a tehetségek szülőhazájában a vendégfogadást - a turizmust - is tehetséggel művelik - közölte Kenderesy Nadin.

 

A poszterek 1 hónapon át, 428 helyen jelennek meg. A sajtóhirdetések 17 nyelven készültek, itt a témák kiegészülnek az egészség-, a lovas és a golfturizmussal.

 

A Magyar Turizmus Rt. tavalyi kampánya - Tony Curtisszel és Laky Zsuzsával 15-16 százalékos forgalomnövekedést és novemberig nyolcvanmilliárdos többletbevételt eredményezett, s a forgalomnövekedés a cég szerint az idei év első három hónapjában is folytatódott. "Az idén májusban indított akciónktól is hasonló sikert remélünk, vagyis több 10 milliárd forintos bevételnövekedést és a tavalyihoz hasonló vendégforgalom-növekedést" - mondta a kommunikációs igazgató.