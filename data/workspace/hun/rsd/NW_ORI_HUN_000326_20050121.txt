Hiába a több segély, a szegénység maradt

Hiába költ az állam egyre többet segélyre, a szegénység nem csökkent Magyarországon. Bokros Lajos és Göncz Kinga is részt vett az erről szóló csütörtöki vitán. A felszólalók úgy vélték, hogy a rendszeres segélyek a hivatalok fogdájába zárják a szegényeket. Bokros Lajos szerint ráadásul a segélyhivatalok a korrupció melegágyai is.

A szegények, köztük a romák helyzetéről és a szociális segélyekről volt szó azon a konferencián, melynek apropóját Szalai Júlia szociológus A jóléti fogda című tanulmánya adta. A vitán többek között Bokros Lajos közgazdász, volt pénzügyminiszter és Göncz Kinga esélyegyenlőségi miniszter is felszólalt. 

A politika lemondott a szegényekről

Szalai Júlia szerint a "sok jó reformszándék, intézkedés, program után felemás, nem sikertelen, de nem is sikeres helyzet állt elő" a szegénység és a szociálpolitika terén. A segélyezés hatékonysága nem javult annak ellenére, hogy az elmúlt 15 év kormányai több programot dolgoztak ki, és folyamatosan emelték a juttatásokra fordított összegeket - hangzott el. A segélypolitika miatt a segélyezettek "gettóba" vannak szorítva, függésbe kerülnek a segélyhivataloktól, mert a havonta kiutalt összegek jelentik számukra a túlélést. "A nyugdíjasok javára a politika lemondott a szegényekről" - tette hozzá arra utalva, hogy a nyugdíjasok 3,2 milliós szavazótábort jelentenek a politikusoknak, ezért tett szert túlsúlyra a társadalombiztosításra fordított pénz. 

A szociális segélyezés Szalai szerint "olyan funkciókat lát el, melyekre nem való", például ennek segítségével "tartja lábon" az állam a középrétegeket, és függésben tartja a tartós munkanélkülieket. A szociológus szerint a szociálpolitika funkciója az is, hogy a szegénység kérdését és a romakérdést ne hagyja politizálódni, elejét vegye a lecsúszottak egyfajta "szegénylázadásának". 

Nem kell semmilyen adókedvezmény

Bokros Lajos szerint nem csak az a probléma, hogy a segélyezési rendszer "messze önmagán túlmutató funkciókkal bír", hanem az is, hogy "az ár-, bér- és adórendszer is szociálpolitikát képvisel". Szerinte negatív szociálpolitikáról van szó, mert az adórendszer Magyarországon "szolidaritásellenes elemeket" tartalmaz. "Nem kell semmilyen adókedvezményt adni, mert az nem arra való" - mondta. 

"A segélyezésre fordított pénz nem kevés" - mondta Bokros Lajos, hozzátéve, hogy sokan kapnak segélyt, akiknek nem kellene. "A segélyezési iparág a korrupció melegágya" - tette hozzá. Bokros szerint probléma, hogy alanyi jogon, mindenkinek jár a családi pótlék, a gyes, a gyed, emiatt nagyon kevés a családtámogatás, ami mára elvesztette vásárlóerejét. "A nyugdíjnak sem kellene a szociális segélyezés funkcióit felszívni" - tette hozzá Bokros. 

A segélyezés a kirekesztést erősíti

Göncz Kinga esélyegyenlőségi miniszter szerint a magyar szociálpolitika 15 éve "tűzoltások sorozata". Az önkormányzati törvény, a négyévenkénti kormányváltások nem teszik lehetővé, "megbénítják" a továbblépést. A jóléti ellátásra fordított pénzek aránya még így is alacsonyabb nálunk, mint az Európai Unióban - tette hozzá. "A segélyezés mostani rendszere a kirekesztést erősíti, de nem ez az oka a kirekesztésnek" - mondta. 