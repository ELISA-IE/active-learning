Kiárusítja jelmezeit és bútorait az MTV

Egyben adná el teljes bútor-, kellék, és jelmeztárát az MTV. A kiárusításról már pályázati felhívást is közzé tett, amely szerint jövő keddre már a vételi ajánlatokat várják, jóllehet sem az MTV Rt. felügyelőbizottságát, sem az üzemi tanácsot nem értesítették a lépésről - írja a Népszabadság. 

Teljes kellék-, bútor- és jelmeztárát el akarja adni a Magyar Televízió - írja a Népszabadság. Az MTV ugyan nem jelentette be ezt a tervét, ám több napilapban is pályázati felhívást helyezett el az 1957 óta meglévő gyűjtemény egy darabban való értékesítésére. A lap szerint a hirdetmény nagy felzúdulást váltott ki a tévében, mivel sem az üzemzi tanács, sem az Rt. felügyelőbizottsága nem tudott róla.

Számos tévéjáték és MTV produkciójában készült filmek jelmezei is megtalálhatók a gyűjteményben. Sokan abban bíznak, hogy a szoros határidő miatt semmi sem lesz az értékesítésből. Most csütörtökön és pénteken tekinthetők meg ugyanis a leltárlisták és kedd délelőttig kell ajánlatot tenni.

Azt nem tudni, hogy miért döntött a tévé vezetése a kiárusítás mellett és hogy készült-e értékbecslés. A Népszabadság szerint százmilliós tételről lehet szó. Egy a lapnak nyilatkozó piacot ismerő szakértő szerint "Ezt csak egy most épülő stúdió tudja ilyen gyorsan és egy öszszegben kifizetni". Az MTV felügyelőbizottsága rendkívüli ülést hívott össze.

A vásárlónak komoly feltételeket kell teljesíteni: foglalkoztatni kell a raktárt kezelő alkalmazottakat; a jelmezeket, bútorokat, kellékeket három évig nem lehet elvinni Budapestről; és három évig csak egyben lehet továbbértékesíteni úgy, hogy az MTV-nek elővásárlási joga van - derül ki a Népszabadság írásából.