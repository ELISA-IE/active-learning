Kétéves csúcson járt a forint

A forint élénk kereskedésben tovább erősödött a bankközi devizapiacon, az eurót délután 242,90/243,00 forinton jegyezték, 30 fillérrel erősebben a csütörtöki 243,20/30 forintos árfolyamnál. Tovább tartott a csütörtöki lendület az állampapírok piacán is, ahol a nap végére újabb 7-19 bázisponttal csökkentek a hozamok a hétfőn várt 50 bázispontos kamatcsökkentés előtt.

A forint csaknem egy százalékra közelítette meg a plusz-mínusz 15 százalékos ingadozási sáv erős szélét: pénteken délután 13,96 százalékon állt szemben a csütörtöki 13,85 százalékkal. 

A kereskedők jelentős külföldi részvétel mellett nagy forgalomról számoltak be, az eurót 242,70 és 243,45 forint között jegyezték, utoljára 2003. január végén volt ilyen gyenge az uniós valuta a forinthoz képest - mondják a piacon. A dollárral 186,05/20 forinton kereskedtek, mintegy 50 fillérrel gyengébben a 186,50/60 forintos csütörtöki árfolyamnál. 

A bankközi forintpiacon az overnight és a tomnext kamat 9 százalék körüli változatlan szinten maradtak, a hosszabb lejáratokon viszont nagy mértékben, mintegy 20 bázisponttal csökkent a kamatszint. Az egyéves kamat 7,55/65 százalékon áll, ami azt jelenti, hogy a piacon az év végére most már a korábban várt 8 százaléknál alacsonyabb kamatra számítanak. 

Jelentős forgalmat bonyolítottak le az állampapírok másodpiacán is, a hozamszintek minden lejáraton jelentősen, 7-19 bázisponttal még a csütörtöki szintről is lejjebb csúsztak. Az egyéves államkötvény hozam a kereskedés végén már 6,50 százalék körül volt. 

A befektetők lényegében már rendezték pozícióikat a Monetáris Tanács hétfői ülése előtt, a többség az óvatos, 50 bázispontos kamatcsökkentést tartja valószínűnek függetlenül attól, hogy a grémium új tagjai részt vesznek-e az ülésen, vagy, ahogy valószínű, nem. Ez a mérték nem okoz megrázkódtatást a forint árfolyamában - mondják kereskedők. Megjegyzik ugyanakkor, hogy célzatos és rosszízű a Monetáris Tanács új tagjai kinevezésének halogatása.