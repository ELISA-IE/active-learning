Háború az új 10-es út körül

A 10-es út túlzsúfoltsága miatt a környező pilisi települések új utat építenének, amitől a forgalom csökkenését várják. Környezetvédő civil szervezetek szerint viszont az új út felhúzásával is óriási forgalom zúdulna a fővárosra. A zöldek szerint csak a településeket elkerülő szakaszokra, valamint a teherautók kitiltására van szükség. A felek között a környezetvédelmi miniszter próbál közvetíteni.

Zárt ajtók mögött egyeztetnek pénteken a környezetvédelmi minisztériumban az új 10-es út megépítéséről az érintett települések polgármesterei a beruházást ellenző civil szervezetekkel. Az álláspontok távolsága miatt azonban úgy tűnik, hogy a megegyezésre semmi esély. 

A fővárostól Dorog felé vezető kétszer egysávos 10-es út óriási forgalmat bonyolít le, naponta közel 26 ezer gépkocsi zúdul ezen keresztül Budapestre. Ráadásul az északnyugat-magyarországi iparterületről ez az egyetlen út vezet a fővárosba, így jelentős a teherforgalom is. Mindezt azt eredményezi, hogy a Pilisen keresztülhaladó hét kilométeres távolságot gyakran csak három óra lehet megtenni. A forgalom, valamint az azzal járó zaj és szmog miatt a tizenkét pilisi önkormányzat egyöntetűen támogatja a településeket elkerülő, jóval szélesebb új 10-es út megépítését. A tervek szerint a közel 20 milliárdos beruházás világbanki kölcsönből épülne fel négy szakaszban. Elsőként az Ürömtől Pirisvörösvárig tartó 5,9 kilométeres szakasz készülne el.

A Levegő Munkacsoport azonban ellenzi a beruházást, a zöld civil szervezet tavaly májusban megfellebbezte az első szakasz környezetvédelmi engedélyét, majd ennek elutasítása után idén januárban a Fővárosi Bíróság előtt is megtámadta az engedélyt. Lenkei Péter, a Levegő Munkacsoport munkatársa az [origo]-nak elmondta: az új út nem javítana a jelenlegi helyzeten, az továbbra is óriási forgalmat zúdítana a fővárosra, ráadásul olyan nyomvonalon épülne meg, amely a Natura 2000 oltalma alatt álló környezetvédelmi területeket veszélyeztetne. A Levegő Munkacsoport kifogásolja azt is, hogy az építkezést a tervezett útvonal közepén kezdenék meg, vagyis a készülő útszakasz a semmiből vezetne a semmibe.

A zöldek szerint új útvonal helyett elegendő lenne csak az egyes településeket, többek között Pilisvörösvárt, Piliscsabát és Leányvárt elkerülő kis szakaszokat építeni. Így kisebb forgalom terhelné az érintett települések, a Natura 2000 területek se kerülnének veszélybe, ráadásul kevesebbe is kerülne a beruházás - véli a Levegő Munkacsoport. Lenkei szerint a zsúfoltságot pedig a nehéz teherautók visszafogásával lehetne orvosolni, a kátyúk és a szmog jelentős részéért ugyanis a kamionok a felelősek. A zöldek svájci és német minta alapján a főváros környékén útdíjat vetnének ki a teherautókra, aminek következtében várhatóan megszűnne a zsúfoltság és kiszámíthatóbbá válna a közlekedés. Lenkei szerint az átfogó közlekedési koncepció része lenne a vasútfejlesztés és a közel 5 milliárd forintba kerülő, Pilisvörösvárt Érddel összekötő 6-os metró megépítése is.

Az érintett települések polgármesterei viszont alaptannak tarják a civilek kifogásait. Grószné Krupp Erzsébet, Pilisvörösvár polgármestere az [origo]-nak elmondta: a zöldek koncepciója nincs előkészítve, annak megvalósítása évtizedeket venne igénybe. Az új útra viszont minél előbb szükség van, amit, ha nem támadnak meg a környezetvédők, már májusban elkezdhették volna építeni. Az [origo] által megkérdezett polgármesterek szerint az egyes településeket elkerülő szakaszok felépítése a terepviszonyok miatt nem lenne olcsóbb. A teherautók kitiltása pedig azért lenne problémás, mert más útvonalat nem tudnának igénybe venni. Pilisvörösvár polgármestere szerint elfogadhatatlan, hogy a Levegő Munkacsoport a szakhatósági engedélyt támadja, és nem jóval korábban, a nyomvonal kijelölésekor léptek fel javaslataikkal.

A Fővárosi Bíróság egyelőre nem tűzte ki a tárgyalási napját, ahol a zöldek kifogásait vizsgálják majd. Amennyiben a bíróság a civil szervezetnek ad igazat, az engedélyezi eljárást elölről kell kezdeni.