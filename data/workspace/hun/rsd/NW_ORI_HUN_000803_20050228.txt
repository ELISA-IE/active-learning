Forradalmi hangulat Bejrútban

A kormány tiltó rendelete ellenére is tüntetők ezrei rótták a hétfő reggel a libanoni főváros utcáit a szíriai csapatok kivonását és Rafik Hariri volt kormányfő megölése körülményeinek tisztázását követelve. Az ellenzék szerint - amely hétfőn bizalmatlansági indítvány terjeszt elő a kabinet ellen - a szír-barát kormány több tagja már lemondott. 

A Szíria-barát libanoni kormány három tagja benyújtotta lemondását - közölte hétfőre virradóra Najla Moavad ellenzéki képviselő a Bejrút központjában összegyűlt tüntetők előtt. A három miniszter Maurice Szanavi, az energia- és vízügyi, Adnán Kaszar, a gazdasági és kereskedelmi, valamint Ibrahim Daher, a közigazgatási fejlesztési tárca vezetője. Ibrahim Daher a tüntetés szervezőihez intézett üzenetében cáfolta a lemondásáról szóló hírt, melyet felolvastak a tüntetők előtt. A másik két miniszter nem volt elérhető.

A lemondással kapcsolatos ellenzéki bejelentésre néhány órával a parlament ülése előtt kerül sor, amelyen az ellenzék bizalmatlansági indítványt kíván benyújtani Omar Karami miniszterelnök kormánya ellen.

A libanoni fővárosban ezrek tüntettek hétfőre virradó éjjel Szíria kivonulását követelve. "Szíria, kifelé!", "Libanon a mi vallásunk", "Az igazságot akarjuk" - skandálták a tüntetők, közöttük több ellenzéki képviselő is a Mártírok terén. Vasárnap este a hadsereg különleges erői terepjárókkal és teherautókkal zárták le a térhez vezető utakat. Több száz tüntető, aki nem jutott el a térre, a városközpontba vezető utakon gyülekezve követelte a szíriai katonák távozását. A fővárosba vezető útvonalakon óriási dugók alakultak ki. 

A tüntetést megelőzően gyülekezési tilalmat hirdetett ki Szulejman Franzsié belügyminiszter. A rendelet közép-európai idő szerint hétfő reggel 4.00 órakor lépett életbe. A tüntetők azonban az utcákon maradtak a határidő után is, és az ellenzék úgy döntött a hétfőre Bejrútba tervezett békés tüntetést a rendelet ellenére is megtartják.

A libanoni fővárosban tizenkét napja minden este ezrek követelik a szír csapatok távozását, és azt, hogy tegyék közzé az igazságot Rafík Haríri volt libanoni kormányfő meggyilkolásával kapcsolatban.