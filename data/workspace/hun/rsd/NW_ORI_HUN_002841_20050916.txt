Nem kell jövedéki adót fizetni a bor után

A borászatnak új támogatási rendszerre van szüksége, amely a versenyképes feltételek mellett megtermelt borok piacra kerülését szolgálja - állítják szakmai szervezetek. Ezt szolgálhatja az az agrártárca által nyilvánosságra hozott elképzelés, hogy a megszüntetendő jövedéki adó továbbra is beszedendő összegét a borászszakma reprezentatív szervezeteire bízzák. 

A kormány szándékai szerint jövőre nem kell megfizetni a literenként 8 forintos jövedéki adót a 0 kulcsos jövedéki adójúvá váló bor után, bár a borral kapcsolatos tevékenység jövedéki raktárköteles marad - idézi Veres János pénzügyminisztert a Napi Gazdaság. Mivel a borászati szakma megosztott a kérdés kapcsán, a parlamenti vita során a jogszabály a különféle szakmai szempontok szerint módosulhat - tette hozzá a miniszter. 

A több elismert borászatot és borászt tömörítő, idén márciusban alakult (81) tagú Magyar Független Szőlő- és Bortermelők Országos Szövetsége szerint a nemzeti bormarketing mélypontról való elmozdulása az az agrártárca által nyilvánosságra hozott elképzelés, hogy a megszüntetendő jövedéki adó továbbra is beszedendő összegét a borászszakma reprezentatív szervezeteire bízzák. A szövetség szerint a termelés tekintélyes része szőlőt nem látott hamisítvány; egyúttal felhívják a figyelmet arra, hogy jövőre megkezdődik az EU-s bortermékpálya újratárgyalása, s alakul a nemzeti borstratégia. 

A szervezet szerint az újvilági tömegborokkal szemben védekezésre kényszerült EU számára elfogadhatatlan a jelenlegi pazarló, visszaélésekre módot nyújtó és rossz hatékonyságú termékpálya-politika. 

Új támogatási rendszerre van szükség, amely nem a piacról történő kivonást, hanem a versenyképes feltételek mellett megtermelt borok piacra kerülését szolgálja. Az új rendszernek a tömegborok esetében a nagy volumenben, egyenletes minőségben, jó árérték aránnyal termelő integrációk, szövetkezések, társaságok kialakulását, közös márkák létrehozását kell támogatnia. 

Az eredetvédett boroknál azonban a korlátozott hozamok, a borjavítási eljárások korlátozása változatlanul eszköze lehet a hagyományos minőség megőrzésének, az adott helyről származó kínálat korlátozásának, illetve a piaci egyensúly kialakításának. Ezek termelésére olyan termőhelyhez kötődő családi vállalkozások alkalmasak, amelyek alapvetően saját birtokukról származó szőlőt dolgoznak fel, rendszeresen fogadnak vendégeket, esetleg foglalkoznak vendéglátással és szobakiadással is, a támogatást tehát ilyesmire kellene fordítani. E kategóriában a háznál történő eladások aránya Nyugat-Európában 60-70 százalék, nálunk azonban csupán 15-20 százalék.