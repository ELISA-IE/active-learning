Nácikkal bekerülhetünk a világsajtóba

Elvétve kerül csak be Magyarország a világ meghatározó hírcsatornáinak vezető tudósításai közé. Néha azért sikerül: a nagyobb üzleti megállapodások mellett például Gyurcsány Ferenc terroristás megjegyzésével, a feldúlt zsidótemetőkkel vagy éppen az Ausztráliában élő magyar nácival. Az [origo] összegyűjtötte, hogy milyen politikai, közéleti eseményekkel szerepeltünk idén a két meghatározó nemzetközi hírszolgáltató, a BBC és a CNN híreiben.

"Bármennyire is akarom, nem tudom szeretni Budapestet" - ezt a BBC egyik sztárriportere, Kirsty Wark mondta az új uniós tagállamokkal foglalkozó sorozatának Magyarországról szóló részében. Az újságíró szerint a magyar fővárosban sok a barátságtalan és lehangolt ember, ráadásul sok helyen érezte úgy, hogy át akarják verni. Persze nem mindenki osztja ezt a nem túl hízelgő véleményt, legutóbb például a New York Times munkatársa áradozott a budapesti éttermekről.

Ehhez hasonló szubjektív értékelések időnként megjelennek Magyarországról a külföldi lapokban és televíziókban, az [origo] azonban annak nézett utána, hogy az elmúlt egy évben mennyire foglalkoztatták a magyar vonatkozású politikai, közéleti hírek a vezető nemzetközi hírforrásokat, a brit BBC-t és az amerikai CNN-t (a sporttal, tudománnyal és kultúrával kapcsolatos híreket nem kerestük).

Utóbbit a jelek szerint nem nagyon. A CNN internetes oldalán (www.cnn.com) 2005-ből mindössze egy olyan hírt találtunk, amelynek egyértelműen hazánk a főszereplője: ez a Budapest Airport eladásával volt kapcsolatos. Emellett meg-megemlítik elvétve Magyarországot az európai uniós témájú tudósításokban, de ezen kívül, gyakorlatilag nem is létezünk a CNN számára. Illetve, akadt még egy cikk, amely egy magyar származású fiatalemberről szólt, aki féregürülékre alapozott technológiával vágott bele a trágyaüzletbe.

A BBC már sokkal inkább nyomon követi a magyarországi eseményeket. Idén, eddig 16 olyan írás jelent meg a brit közszolgálati adó honlapján (www.bbcnews.com), amelynek hazánk állt a középpontjában. Az első cikk január 11-i keltezésű és Járóka Líviát mutatja be, aki az Európai Parlament első roma képviselője. Nem sokkal később, februárban, több más külföldi laphoz hasonlóan, a tekintélyes adó szintén hírt adott arról, hogy Gyurcsány Ferenc magyar miniszterelnök megdicsérte a labdarúgó-válogatottat, mert annak ellenére sikerült döntetlenre kihozniuk a szaúdiak elleni meccset, hogy az ellenfél csapatában "sok terrorista is volt".  A cikket a "Magyar miniszterelnök terrorista-baklövése" címmel közölték.

A Budapest Airport privatizációjáról három írás is megjelent a BBC News Online-on. Ez egyáltalán nem meglepő, figyelembe véve, hogy maga az üzlet sem volt mindennapi, ráadásul a vevő egy brit társaság, a londoni Heathrow repülőteret is üzemeltető BAA. Emellett a magyar gazdák gondjai érdekelték annyira a BBC-t, hogy több - szám szerint kettő - cikket is közöljön róluk. Az egyik a traktoros tüntetésekről szólt, a másik pedig egy elemzés volt a termelők helyzetéről.

Feldúlt sírok, körözött nyilas

Több bűnügyi vonatkozású hírről is beszámolnak, így például arról, hogy Magyarország kérte Ausztráliától egy háborús bűnökkel gyanúsított, egykori nyilas kiadatását. Közölnek cikket arról is, hogy júniusban megrongáltak 130 sírhelyet a Kozma utcai zsidó temetőben, amit széles körben elítéltek politikai és civil vezetők. A BBC ennek kapcsán emlékeztet arra, hogy az amerikai külügyminisztérium vallásszabadsággal foglalkozó, 2004-es jelentése aggodalmát fejezte ki a magyarországi antiszemita incidensekkel kapcsolatban.

Nyilvánvalóan nem annyira a hír fontossága, inkább érdekessége miatt emlékezett meg a BBC is arról, hogy a magyar parlament elutasította annak a csoportnak a kérelmét, amelynek tagjai állították magukról, hogy hunok, és el akarták érni, hogy nemzeti kisebbséggé nyilvánítsák őket. A magyar belpolitikai történések már kevésbé érdeklik a brit adót, az egyébként fordulatokban gazdag államfőválasztásról például csak egy pármondatos összefoglalóban emlékezett meg.

Viszonyításképp megnéztük azt is, hogy a csehek, akikhez sokszor hasonlítjuk magunkat, miként állnak a róluk szóló hírek megjelenése tekintetében. A CNN-nél nagyjából hasonló a helyzet, sőt, egy fokkal rosszabb, ugyanis egyetlen cseh vonatkozású politikai, közéleti hírt sem találtunk 2005-ből. (Az igazsághoz tartozik azonban, hogy sportolóik - főként futballistáik - révén sokkal gyakoribb szereplői a sportrovatnak.)

A BBC esetében viszont úgy tűnik, hogy ott szinte kifejezetten érdeklődnek - hozzánk képest legalábbis - a csehek iránt. Az európai alkoholszabályokkal foglalkozó összeállításához például Svédország és Franciaország mellé, az új tagállamok közül Csehországot választotta. Az idei termésből egyébként 27 olyan hírt találtunk, amelynek a csehek voltak a főszereplői, és ezek közül több is foglalkozik a belpolitikával. Igaz, a - cseheknél szinte már szokásosnak számító - kormányválság valóban érdekesebb lehetett a magyarországi politikai eseményeknél.

Pethő András