Kár érhette a Zalakerámia tulajdonosokat

A Tőzsdei Egyéni Befektetők Érdekvédelmi Szövetsége (Tebész) szerint a Zalakerámia Rt. igazgatósága úgy adta át a Lasselsberger Ceramics Kft.-nek a bevont részvények helyett kibocsátott új részvényeket, hogy nem szedte be azok ellenértékét, és nem fizette ki a kisbefektetőket.

A Tőzsdei Egyéni Befektetők Érdekvédelmi Szövetsége (Tebész) a Zalakerámia igazgatóságának írt levelében, amelyet hétfőn juttatott el a sajtó képviselőinek, "felháborodva állapította meg", hogy három hónapja nem érkezett meg a Tebész számlájára annak a Zalakerámia részvénynek az ellenértéke, amelyet a zalaegerszegi cég vezető testülete még augusztus 8-i értéknappal érvénytelenített. 

Az összesen 250 434 darab érvénytelenített részvény ellenértéke - a Tebész által a gazdasági társaságokról szóló törvény alapján számítva - részvényenként 3982 forint, így összesen mintegy egy milliárd forint értékű részvényt kapott meg az osztrák Lasselsberger, a kiszorításban részt vevő felvásárló úgy, hogy annak ellenértékét nem fizette ki - állítja a Tebész. 

A Tebész a levélben felszólította a Zalakerámia igazgatóságát az érvénytelenített részvények vagyonhányad arányos ellenértékének (3982 forint) három napon belül történő megfizetésére. 

Ugyanakkor a kisbefektetők szövetsége választ vár arra, hogy a a Zalakerámia igazgatósága milyen pénzügyi feltételek (összeg, fizetés időpontja, kamat mértéke) mellett adta át a Lasselsberger Ceramics tulajdonosának az augusztus 8-i értéknappal érvénytelenített részvények helyett augusztus 8-án az újonnan kibocsátott részvényeket. 

A kisbefektetők kérdései között szerepel az, hogy igazgatósági döntés alapján, vagy a vezérigazgató Márton Péter egyszemélyi döntése volt-e az új részvények átadása. Ugyancsak választ vár a Tebész arra, hogy az igazgatóság magyar tagjai, vagy Márton Péter, mint vezérigazgató kapott-e írásbeli, vagy szóbeli utasítást az újonnan kibocsátott részvények átadásának bármely részletére vonatkozóan Josef Lasselsbergertől, a Lasselsberger Ceramics Kft. résztulajdonosától, a Zalakerámia igazgatóságának tagjától. 

Dióslaki Gábor, a Tebész elnöke az MTI-nek elmondta: amennyiben három napon belül nem kapja meg a szövetség a tulajdonában volt és érvénytelenített Zalakerámia részvény ellenértékét és nem kap érdemi választ a feltett kérdéseire, akkor a jövő héten jogi lépéseket kezdeményez.