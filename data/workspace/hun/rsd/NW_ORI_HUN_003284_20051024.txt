Előrehozhatják az áfacsökkentést

A nagyobb kereskedelmi láncok azt fontolgatják, hogy az átmenő készletek terhére már decemberben, a karácsonyi hajrában végrehajtanak egy árcsökkentési akciót, mondván, előrehozzák az áfacsökkentést - értesült a Napi Gazdaság.

A lap számítása szerint 20 százalékos árrés mellett, nagyjából egy százalék többletet termelhet ki a kereskedő az idén vásárolt és az év végéig el nem adott (vagyis a következő évre áthúzódó) készletek esetében az általános forgalmi adó 25 százalékról 20 százalékra történő csökkentése miatt.

Ha azonban január elsején nem változtatja az idei árukészlet árát - arra hivatkozva például, hogy növelte árrését és erre minden joga megvan -, úgy az áthúzódó tételeknél 3,5-4 százalékos többletet is elérhet.

A kis- és középvállalkozások az áfacsökkenés és az azon fogható haszon miatt várhatóan felszabadítható pénzforrásaikat áruban kötik le, fokozva ezzel az év végi gyártói és nagykereskedői forgalmat.

Pénzügyi szakértők szerint milliós tételnél ügyes árrés-politikával ugyan mindössze csak tízezreket lehet extraprofitként elkönyvelni, amely szerintük sem túl sok, de - mint mondják - a talált pénzért általában lehajolnak. Az viszont már most borítékolható, hogy a vendéglátó egységek, illetve a kis - havi néhány milliós forgalmú - kereskedők csak hónapokkal az áfacsökkenés után reagálnak majd a helyzetre, amikor a 2005. évi készleteik már elfogynak.