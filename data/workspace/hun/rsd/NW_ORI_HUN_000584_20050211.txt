Figyelmeztették a reptereket a terrorra szeptember 11. előtt

52 alkalommal figyelmeztették hírszerző jelentések az amerikai légiközlekedési hatóságokat terrorveszélyre a 2001 szeptemberi merényletek előtt. A hatóság mégsem tett semmilyen megelőző intézkedést. Ez a terrortámadások körülményeit vizsgáló független bizottság egyik részjelentéséből derült ki. A dokumentum több mint fél évvel a bizottság végleges jelentésének közzététele után került nyilvánosságra. Ellenzéki demokraták szerint Bushék politikai okokból tartották vissza az iratot, míg a kormányzat szerint erre nemzetbiztonsági okokból volt szükség.

Több tucat figyelmeztetést kapott az utasszállító gépeket fenyegető veszélyekről az amerikai polgári légi közlekedést felügyelő szövetségi hatóság (FAA) a 2001. szeptember 11-i terrortámadások előtt. A hatóság azonban mégsem rendelt el megfelelő óvintézkedéseket. A jelzésekről a terrortámadásokat kivizsgáló 9/11 bizottság jelentésének egyik, eddig nyilvánosságra nem hozott része számolt be. A tavaly júliusban könyv alakban közzétett jelentés kérdéses részletét a kormány egészen mostanáig visszatartotta - hivatalosan nemzetbiztonsági megfontolásokból. A dokumentumról először a New York Times számolt be csütörtökön, ennek hatására hozták nyilvánosságra.

Demokrata politikusok vizsgálatot követelnek az ügyben, mivel szerintük a Bush-kormány szándékosan, politikai okokból tartotta titokban a jelentés eme részletét, hogy ne okozzon számukra gondot a novemberi elnökválasztáson.

Félszáz figyelmeztetés

A jelentés szerint több tucat figyelmeztető jelzést kapott az FAA a terrortámadások előtti öt hónapban. A 2001. április 1. és szeptember 10. között keletkezett titkosszolgálati jelentésekben összesen 52 alkalommal szerepel utalás arra, hogy az al-Kaida, Oszama bin Laden vagy mindkettő fenyegeti az Egyesült Államokat. Összesen öt jelentés számolt be arról, hogy az al-Kaida géprablókat képez, és kettőben esett szó lehetséges öngyilkos akciókról. Igaz ugyanakkor, hogy egyik jelentésben sincs konkrét utalás a szeptember 11-i eseményekre. 

A jelentés szerint az FAA "meglepő módon" hamis biztonságérzetben volt az érintett időszakban, és a hatóságot sokkal jobban aggasztották a gazdasági problémák, a zsúfolt légtér és a késések, mint egy esetleges terrortámadás. Az FAA szóvivője szerint ugyanakkor ők minden tőlük telhetőt megtettek, minden esetben továbbították a repülőtereknek és a légitársaságoknak a figyelmeztetéseket. Emellett a biztonság javítását már a terrortámadások előtt megkezdték, például növelték a légikikötőkben a robbanóanyagot kimutató egységek számát, amire évi százmillió dollárt költöttek. A dokumentum kései nyilvánosságra hozatala felháborította sok terrortámadásokban elhunyt hozzátartozóját. 

Rossz biztonságpolitika, felkészületlenség, kapkodás

A 9/11 bizottság tavalyi összefoglaló jelentésében elsősorban a hazai titkosszolgálatok radikális átalakítását javasolta vizsgálódásai eredményeképp. A bizottság számos hibát sorolt fel, például azt, hogy sem a Clinton-, sem a Bush-kormányzat biztonságpolitikája nem fordított kellő figyelmet a terrorveszélyre, de egyik elnököt sem marasztalta el személyesen. A titkosszolgálatoknál a terrortámadásra vonatkozó részinformációk elsikkadtak. A bizottság szerint "a politika, a vezetés, a képességek és legfőképpen a képzelet" súlyos hiánya vezetett ahhoz, hogy az al-Kaida terroristái a WTC-be és a Pentagonba vezethették eltérített repülőgépeiket. 

A bizottság szerint a terrortámadásra felkészületlenek voltak az amerikai hatóságok, a Bush-kormány ügyetlenkedése pedig csak rontotta a helyzetet. Az állami vezetők bénultan reagáltak, pedig ha idejében észbe kapnak, akkor lett volna lehetőség arra, hogy még becsapódásuk előtt lelőjék az eltérített utasszállítókat. A bizottság ugyanakkor azt is megállapította, hogy Iraknak feltehetően nem volt köze a terrortámadásokhoz. 