A Matávé a Telekom Montenegro többségi tulajdona

A Matáv kifizette a montenegrói kormány részére a Telekom Montenegro (TCG) 51,12 százalékos részesedésének 114 millió eurós vételárát. A Matáv ezzel egy időben 2,2 eurós részvényenkénti áron további 21,92 százalékos részesedést szerzett kisebbségi részvénytulajdonosoktól, melynek vételára 22,9 millió eurót tett ki. A tranzakció pénzügyi zárásával a TCG összesen 73,04 százalékos részesedése került a Matáv tulajdonába - derül ki a távközlési társaság [origo]-hoz eljuttatott közleményéből.

A TCG mérlege 2005. március 31-től kerül konszolidálásra, míg eredménye 2005. második negyedévtől kezdődően jelenik meg a konszolidálteredmény-kimutatásban. A tranzakció a Matáv 2005.első negyedéves cash-flow-ját érinti.

A megszerzett 73,04 százalékos részesedésen felül a Matáv nyilvános vételi ajánlatot fog tenni a fennmaradó részvényekre 2,2 eurós részvényenkénti áron.

A TCG csoport 2004. évi, IFRS szerinti pénzügyi jelentése a közelmúltban elkészült. Ez alapján a TCG csoport konszolidált árbevétele 2004-ben 97,7 millió euróra nőtt, az EBITDA 33,6 millió eurót, az EBITDA ráta 34,4 százalékot ért el. A csoport eladósodottsági mutatója (a nettó adósságnak a nettó adósság saját tőke kisebbségi részesedésekre vetített aránya) 6,1 százalék volt 2004 végén. A tárgyi eszközök és immateriális javak bruttó beszerzése 23 millió eurót tett ki 2004-ben. A TCG csoport 2004 végén 1389 alkalmazottat foglalkoztatott.

A Telekom CG, a csoport vezetékes szolgáltatója 2004 végén mintegy 195 ezer vezetékes vonallal rendelkezett, ami 31,4 százalékos vonalsűrűségnek felel meg. Az egy alkalmazottra jutó vonalszám értéke 167 volt. A vezetékes üzletág 66,6 millió euró bevételt és 22,0 százalékos EBITDA rátát ért el 2004-ben (EBITDA: 14,7 millió euró).

A Monet, az ország második mobilszolgáltatója 179 ezer bevételt hozó ügyféllel rendelkezett, piaci részesedése 42 százalékot ért el, a mobilpenetráció pedig mintegy 68 százalék volt 2004 végén. A mobil üzletág árbevétele 2004-ben 37,3 millió euróra nőtt, 48,2 százalékos EBITDA ráta mellett (EBITDA: 17,9 millió euró). Az Internet CG az ország vezető internetszolgáltatója, a piaci penetráció 8 százalék volt 2004 végén. Az internet üzletág EBITDA rátája 2004-ben 34,9 százalékot ért el, az árbevétel 3,5 millió eurót tett ki (EBITDA: 1,2 millió euró). Az Internet CG eredményeit 2004. február óta konszolidálja a TCG Csoport. A penetrációs adatok a becsült 620 ezres lakosságra vonatkoznak - közölte a Matáv.

(Az [origo]-t kiadó Axelero Rt. a Matáv csoport tagja - A szerk.)