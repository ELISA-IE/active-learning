Fekete, sárga barátokat keres a cigányirtós fiú

"Nem vagyok rasszista, nem szeretem a skinheadeket" - nyilatkozta az [origo]-nak az a fiatalember, aki a múlt héten cigányirtó játékot helyezett el egy weboldalon. A számítógépekkel foglalkozó fiatalember nem számított rá, hogy a játék ilyen felháborodást vált ki, megijedt az esetlegesen rá váró jogi következményektől, és megbánta tettét.

"Ez egy tíz éves program, amit még régi számítógépekre, Amigákra írtak" - kezdte az [origo] szerkesztőségét megkereső fiatalember. Annak ellenére, hogy azt állítja, nem akarta népszerűsíteni a cigányok irtásáról szóló játékot, mégis úgy döntött, hogy elhelyezi egy nyilvános weboldalon. "Nem gondoltam ezt végig. Meglepődtem, hogy még létezik ilyen program. Olyan volt, mintha egy 10 évvel ezelőtti hírt találtam volna." - mondta a fiatalember, akit láthatóan megrázott, hogy ekkora felháborodást váltott ki a játék. "Nem nagyon tudok aludni azóta" - mondta. A 26 éves, számítógépekkel foglalkozó fiatalember nevét és arcát nem vállalja a nyilvánosság  előtt, de minden lehetőséget megpróbál kihasználni, hogy elmondja, nem akart senkit megbántani. 

A cigányirtó játék egy-másfél napig volt elérhető. Miután a Rádió C felhívta rá a figyelmet, a szolgáltató levette. A weboldalról 5-6 dolgot kellett letölteni, ha valaki játszani akart vele, mert eredetileg régi gépekre írták a programot. A játék lényege, hogy Magyarország megyéit meg kell tisztítani a cigányoktól, amelyhez többféle lőfegyver közül választhatnak a játékosok. Amikor sikerült az etnikai kisebbség teljes kiirtása egy megyében, az fehérré válik. A játék akkor ér véget, ha Magyarország minden megyéjében likvidálták a romákat.

"Nincs semmi bajom velük, örülnék ha lenne egy néger vagy sárga barátom" - felelte a fiatalember arra a kérdésre, hogy mit gondol a romákról, a rasszizmusról. "Ismerősi körben általában én védem meg az arabokat, akiket sokan rögtön terroristának gondolnak" - mondta. A fiatalember tart a jogi következményektől, de nem tud róla, hogy valaki már feljelentést tett volna ellene. 

Korábban többen jelezték, hogy jogi lépéseket fontolgatnak a játék, illetve az elérést biztosító honlap készítője ellen. György Péter esztéta, az ELTE Média Tanszékének vezetője, aki magánemberként akart feljelentést tenni, hétfőn elállt ettől a szándékától. "Az összetört, rémült fiatalember reggel felkeresett, és meggyőződtem róla, hogy megértette, mekkora ostobaságot csinált" - mondta az [origo]-nak György Péter.A Nemzeti Etnikai Kisebbségi Jogvédő Iroda (NEKI) jogi képviselői is jogi lépéseket fontolgattak múlt héten. Az iroda munkatársai ettől szintén elálltak hétfőn. A jogi fellépés egyik célja pontosan az lett volna, ami ma megvalósult, hogy a fiatalember kérjen elnézést - mondta az [origo]-nak Bodrogi Beáta, a NEKI jogásza.