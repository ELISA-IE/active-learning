Szonda: Szili Katalint választanák államfőnek

Az emberek Szili Katalint választották volna meg egy esetleges közvetlen államfőválasztáson - derül ki a Szonda Ipsos legutóbbi közvélemény-kutatásából. A felmérés során azt vizsgálták, a Fidesz szimpátialistáján is szereplő öt személy közül kire szavazna a választók többsége. Szili mellett a megkérdezettek 35 százaléka volt, a legkevesebb támogatót Gombár Csaba tudhatja magáénak - írja a Népszabadság.

Szili Katalin házelnök 35 százalékot kapott volna egy feltételezett közvetlen elnökválasztáson - a Szonda Ipsos közvélemény-kutatása szerint. Az április 20-án és 21-én ezer főn végzett telefonos felmérés eredményeiből kiderül, hogy a Fidesz szimpátialistáján is szereplő öt személy közül Mádl Ferenc jelenlegi államfő végzett volna a második helyen 28, míg a harmadik Glatz Ferenc lett volna 17 százalékkal. Az eredetileg a Védegylet, majd az MDF által is javasolt Sólyom László hat, az SZDSZ kedvence, Gombár Csaba egy százalékot kapott volna - írja a Népszabadság. 

A lap szerint a felmérésből kiderül az is, hogy Szili Katalint az MSZP-hívek majdnem kétharmada támogatja, és meglepő módon a liberálisok táborában is ő a legtámogatottabb. Az SZDSZ-szimpatizánsok harminc százaléka áll Szili mellett, 26 százalékuk támogatja Mádlt, 22 Glatz Ferencet, míg Gombár Csaba mellett csupán nyolc százalékuk tette le voksát. Az SZDSZ által rendelt két héttel ezelőtti felmérésen ugyanakkor Szili Katalin támogatottsága jóval alacsonyabb, húsz százalék alatti volt. A szerint a kutatás szerint Bárándy Péter volt az első helyen.

A mostani Szonda-felmérés szerint Szilit más pártok támogatói és a választói, sőt a bizonytalan pártpreferenciájú szavazók 20-37 százaléka is támogatná. A közvélemény enyhe többsége (52 százalék) vélekedik úgy, hogy az SZDSZ-nek támogatnia kell Szili Katalin jelölését, míg 31 százalékuk egyetért az elutasító állásponttal. Utóbbiak főleg a Fidesz szimpatizánsai, az SZDSZ táborában 53-37 a Szilit támogatók és ellenzők aránya. Azt, hogy Szili lépjen vissza, a közvéleményben többen ellenzik (51), mint helyeslik (25 százalék) - olvasható a Népszabadságban.

Szili Katalin jelölésén hetek óta huzakodik a két koalíciós párt. Az MSZP következetesen kiáll amellett, hogy a házelnököt jelöljék köztársasági elnöknek, míg az SZDSZ folyamatosan elutasítja Szilit.