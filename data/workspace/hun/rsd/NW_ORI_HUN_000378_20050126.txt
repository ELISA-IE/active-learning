Bankbetétre spórolunk

A lakosság megtakarításait továbbra is elsősorban bankbetétekben tartja; a megtakarítások szerkezete és időhorizontja is jelentősen eltér a fejlettebb tőke- és pénzpiaccal rendelkező országokétól - áll a GKI Gazdaságkutató Rt. negyedéves felmérésében.

A felmérésbe bevont háztartások 56 százaléka képtelen megtakarítani, és feléli összes jövedelmét - derül ki az [origo]-hoz eljutatott tanulmányból. A háztartások további 15 százaléka nem költi el az összes jövedelmét, de úgy nyilatkozott a felmérés során, hogy megtakarításait nem fekteti be semmilyen formában. További 12 százalék a kérdezőbiztosok által felsorolt befektetési formák egyikét sem választotta. Ennek oka a GKI szerint valószínűleg az, hogy ezek a háztartások nem tervezik előre befektetéseiket.

A felmérés szerint a mintába bevont háztartásoknak csupán 17 százaléka tekinthető tudatos befektetőnek, ők azok, akik előre megtervezik megtakarításaik sorsát. A megtakarítási formák kedveltségi listáját a továbbra is a banki betét vezeti. A legalább egy formába fektetők több mint háromnegyede választotta ezt a lehetőséget a felmérés során. Ezen belül az éven belüli lekötés aránya kétszerese az egy éven túli lekötésnek. A többi formát közel azonos arányban választották a megkérdezettek. A tudatosan döntő háztartások 13 százaléka fektet befektetéshez kötött biztosításba, 12 százaléka választotta a rövid lejáratú állampapírokat (kincstárjegyet), 9 százalék a hosszabb lejáratú állampapírokat (államkötvényeket). Devizában 9 százalék tartja pénzét, 11 százalék részvényben, vagy vállalati kötvényben tartja megtakarításait.

A magyar megtakarítások szerkezete még jelentősen eltér a fejlettebb pénz- és tőkepiaccal rendelkező országokétól - állapítja meg a kutatás. 2004 végén a banki betétek aránya a magyar háztartások megtakarításán belül meghaladta a 40 százalékot. A fő különbség a megtakarítások időhorizontjában van ugyan, de a külföldi háztartások portfoliójában nagyobb arányt képviselnek a részvények, kötvények, valamint a befektetési és ingatlan alapok is.

A GKI tavaly év végén vette fel a felmérés adatait, melynek során készítette el felmérését, melynek során 1000 háztartást kérdeztek meg.

A háztartások által választott megtakarítási formák Az adott formát választók arányaBanki lekötés, éven belüli50%Banki lekötés, éven túli27%Befektetéshez kötött biztosítás13%Kincstárjegy12%Egyéb forma (pl. részvény, vállalati kötvény)11%Deviza9%Államkötvény9%Befektetési jegy9%Több válasz is lehetséges, az összeg meghaladja a 100%-ot.

(Forrás: GKI)