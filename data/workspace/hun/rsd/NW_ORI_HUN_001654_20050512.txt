Olcsóbb mobilt kaphatnak az MSZP-sek a chipkártyával

Az MSZP tervei szerint szeptember végétől chipkártya váltaná az eddigi papíralapú tagsági igazolványt. Az elnökhelyettes reményei szerint több csoportos kedvezményhez is juthatnának ezzel a párttagok, például olcsóbb újságelőfizetéshez vagy mobiltarifához. A tagságik cseréje 25-35 millióba kerül.

Ősztől chipkártyás tagságit vezetne be az MSZP, ezzel megszűnne a papíralapú pártigazolvány. A chipkártyát elsősorban azért vezetnék be, hogy azon tárolhassák a párttagok alapvető információit, személyes adataikon kívül például elektromos aláírásukat, amivel az ügyintézés egyszerűbbé válhatna - mondta az [origo]-nak Szekeres Imre, az MSZP elnökhelyettese. Hozzátette: megválasztásakor a programjában szerepelt a tagnyilvántartás korszerűsítése és az új tagsági kártyák kibocsátása. A kártyák kibocsátása előtt, július 30-ig minden párttagot - körülbelül 45 ezer főt - megkeresnek, hogy a személyes kapcsolatot erősítsék - tette hozzá az elnökhelyettes.

 

A régi, papíralapú tagsági kártyákat váltó új chipkártyákat szeptember 30-ig vezetnék be, a csere körülbelül 25-35 millió forintba kerül. Szekeres szerint ez nem sokkal több, mint ha új, papíralapú tagságikat adnának ismét. "A kártya már az MSZP új arculatát fogja tükrözni" - számolt be róla az elnökhelyettes.

 

A chipkártya nagy előnye lenne, hogy - Szekeres reményei szerint - több szolgáltatóval is meg tudnának állapodni csoportos kedvezményekről. Így akár olcsóbb újságelőfizetéshez vagy mobiltarifához is hozzájuthatnának a szocialisták. Szekeres hozzátette, hogy külföldön ez bevett gyakorlat, van, ahol például 8-10 szolgáltatást is olcsóbban tudnak igénybe venni a párttagok. "Ezt nem azért kapnák, mert az MSZP tagjai, hanem mert ha csoportosan szerződünk, akkor a szolgáltatók szoktak kedvezményt adni" - magyarázta az elnökhelyettes.