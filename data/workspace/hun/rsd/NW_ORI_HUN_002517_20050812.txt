Panel plusz hitelprogramot indított a kormány

A kormány augusztus elején Panel Plusz hitelprogramot indított 20 milliárd forint értékben azok számára, akiknek gondot okoz a már meghirdetett panelprogramhoz az önrész biztosítása - mondta Kolber István regionális fejlesztésért és felzárkóztatásért felelős tárca nélküli miniszter pénteken, Budapesten. 

A kormány által indított program 20 milliárd forintos kerettel segíti az önrészt kifizetni nem képes panellakókat. A Panel Plusz program keretében 15 év alatt, árfolyamgaranciával, azaz 5-6 százalék kamattal tud a kormány hozzájárulni ahhoz, hogy az önrész kiváltható legyen a lakók mellett az önkormányzatoknak is -jelentette be a miniszter. 

Azon lakástámogatásra jogosultak esetében, akik nehezebb szociális körülmények között élnek, a költségvetés átvállalja a kamattörlesztést. Ennek mértéke a maximális 400 ezer forintos hitel felvétele mellett havi 1.900 forint. Emellett a törlesztés alapösszegét, havi 2.780 forintot csak 3 év türelmi idő után, és 12 év alatt kell visszafizetni -fejtette ki Kolber István. 