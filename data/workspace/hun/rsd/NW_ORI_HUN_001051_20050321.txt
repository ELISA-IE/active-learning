A budai rakpartot fenyegeti a Duna

A legtöbb magyarországi folyó árad: a Duna kedden elönti a budapesti rakpartot, a Tisza pedig a szegedi rakpartot fenyegeti. Komoly árvízre egyelőre nem kell számítani, az éjjeli fagyok miatt lassul az olvadás, az árnak nincs utánpótlása. Lakott terület sehol nincs veszélyben, bár Kismarosnál már hétvégi házakat fenyeget a Duna. Nem okozott komoly szennyeződést az a szemét, amit a Szamos hozott magával a határon túlról.

Jelenleg majdnem mindegyik folyó árad Magyarországon, a Duna valószínűleg elönti Budapesten az alsó rakpartot, a Tisza pedig a szegedi rakpartot veszélyezteti. A héten várhatóan egyre több folyószakaszon lesz majd védelmi készültség. Ambrus Zoltán, az Országos Környezetvédelmi, Természetvédelmi és Vízügyi Főigazgatóság árvízvédelmi osztályának vezetője szerint azonban jelentős árvíztől nem kell tartani, az éjjeli fagyok miatt ugyanis lassul az olvadás, így a levonuló árnak a héten már nem lesz utánpótlása. Az áradó folyók pedig lakott területet sehol sem veszélyeztetnek.

A vízügyi főigazgatóság tájékoztatása szerint a 4000 kilométeres hazai védvonalon jelenleg 1247 kilométer hosszan van árvízvédelmi készültség. A legmagasabb, harmadfokú készültség 126 kilométeres szakaszon van érvényben, a Fekete-, a Fehér- és a Kettős-Körös mentén. A legmagasabb vízszintet, 770 centimétert a Fekete-Körösön mérték, a román határhoz közeli Antnál. Másodfokú készültség jelenleg 212 kilométeres folyószakaszon, a Körösök mentén, a Duna szigetközi szakszán és a Lajta mentén van érvényben. Elsőfokú készültség pedig 908 kilométeres folyószakaszon van.

Lezárják a rakpartot a fővárosban

A délutáni csúcsforgalom után lezárják a Mozaik utca és a Margit híd közötti budai rakpartot - tájékoztatta az [origo]-t Csók László, a fővárosi önkormányzat közmű-ügyosztályának vezető főtanácsosa. A Duna várhatóan kedden önti a budai rakpartot, az [origo] riportere hétfőn délután még csak víztócsákat látott pár száz méter hosszan a Komjádi Uszoda előtt. Csók László elmondta: egyelőre bizonytalan, hogy szükség lesz-e további rakpartlezárásokra is. A Duna vízszintje a fővárosban hétfő délelőtt 583 centiméter volt, a budai rakpartot 600 centiméter felett veszélyezteti a folyó. Csók szerint a Duna vízállása valószínűleg nem haladja meg a 7 métert, és nem veszélyeztet egyetlen lakóövezetet sem. Idén várhatón egyetlen fővárosi szigetet sem önt el a Duna: az óbudai Hajógyári-sziget 8 méteres, a Margit-sziget pedig 10 méteres vízállásnál van veszélyben.

A Tisza vízszintje miatt délután lezárják a szegedi rakpartot is - közölte az [origo]-val a Alsó-Tisza-vidéki Környezetvédelmi és Vízügyi Igazgatóság ügyeletese. Kőfalvi István elmondta: délután 1-től már tilos behajtani a rakpartra, azt azonban csak 4-kor zárják majd le, hogy a bent rekedt autók ki tudjanak jönni. A Tiszán ennek ellenére az árvízvédelmi készültség az első fokot sem érte. 

Kismarosnál házakat fenyeget a Duna

Kismarosnál már a part menti házakat veszélyezteti a Duna, ezért az önkormányzat felhívással fordult a folyó közelében álló víkendházak tulajdonosaihoz, hogy haladéktalanul vigyék biztonságos helyre ingóságaikat - áll az önkormányzat közleményében. A Kismaros-Verőce közötti Duna-szakasz egy részét nem védi gát, s itt mintegy 150 ház van kitéve a veszélynek, hogy elönti víz. A Duna helyenként már a kertekbe is belépett, ezért sürgető a feladat, hogy a tulajdonosok mentsék értékeiket.

Levonult a Szamoson a szemét

Az áradással együtt kisebb mennyiségű hulladék, főleg műanyag- és üvegpalack került a hétvégén a Szamosba, onnan pedig a Tiszába. A szennyezéssel kapcsolatban a Felső-Tisza-vidéki Környezetvédelmi és Vízügyi Igazgatóságnál az [origo]-nak elmondták: az árhullám Kolozsvár közelében egy illegális szeméttelepet sodort magával, a kolozsvári vízügyi igazgatóság azonban a szennyezés jelentős részét leszűrte. A szemét így a Szamos magyarországi szakaszán nem okozott vízminőségromlást.

A jelenleg levonuló árhullámmal jelentősen csökkent a Tisza és a Duna vízgyűjtő területein felhalmozódott hómennyiség aránya. A Tisza szegedi vízgyűjtőjén a hómennyiség 9 köbkilométerről 6-ra csökkent, a Duna nagymarosi vízgyűjtőjén felhalmozódott vízmennyiség pedig 16-ról 12 köbkilométerre apadt. Az árveszély kockázata azonban továbbra is nagy, a Tisza vízgyűjtő területén ugyanis az elmúlt évek átlagát közel négyszer meghaladó hómennyiség halmozódott fel. Így ha túl gyorsan, túl sok csapadék kíséretében folytatódik az olvadás, komoly árvizek várhatók.