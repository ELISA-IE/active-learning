Milliós lenyúlással vádolják a MÁV-kórház klinikáját

Egy névtelen levél szerint az elmúlt években rendszeresen előfordult, hogy a MÁV-kórházban működő Nemzetközi Egészségügyi Központban (IMC) végzett vizsgálatokat duplán számolták el . A vizsgálatokért járó pénzt egyrészt kiszámlázták a szűréseket megrendelő cégeknek és az Országos Egészségbizotsítási Pénztárnak (OEP) is. A kórház és a klinika vezetése nem nyilatkozik, az OEP vizsgálja az ügyet. A kórház egyik név nélkül nyilatkozó orvosa szerint pedig elképesztő aránytalanságok vannak a vizsgálatok finanszírozásában.

Névtelen levél érkezett az Országos Egészségbiztosítási Pénztárhoz (OEP), az Állami Számvevőszékhez, illetve a gazdasági és az egészségügyi tárcához. A levél írói azt állítják, hogy a budapesti MÁV-kórházban működő Nemzetközi Egészségügyi Központban (IMC) különböző cégeknek végzett szűrővizsgálatokat duplán számolják el. Egyrészt az OEP-nek, másrészt a vizsgálatokat megrendelő cégeknek is benyújtják a számlát. A levél az [origo] információi szerint csak vádakat tartalmaz, bizonyítékokat nem. Az aláírás: a MÁV-kórház kollektívája.

Az egészségbiztosító sajtóosztályán az [origo]-nak megerősítették a levél létezését, illetve azt is, hogy vizsgálják az abban szereplő állítások igazságtartalmát. A Blikk információi szerint a dupla számlázással 50-80 milliós kár éri az OEP-et.

Az [origo] megkereste az ügyben érintett intézményeket. A MÁV-kórház főigazgatói titkárságán mindössze annyit közöltek: a főigazgató nem kíván nyilatkozni az ügyről, mert még semmilyen hivatalos információ nem jutott el hozzá a vádakról. Az IMC munkatársa azt állította, hogy félreértjük a vádakat, nem is róluk van szó. Mikor arról érdeklődtünk, hogy kire vonatkoznak az állítások, akkor a klinika munkatársa mindössze annyit mondott: "semmiféle hivatalos nyilatkozat nincsen erre. Semmiben nem tudok segíteni önnek uram. Viszonthallásra", majd lecsapta a kagylót. Tóth Judit, a kórház felügyeletét ellátó gazdasági tárca szóvivője pedig azt mondta, amennyiben bebizonyosodik, hogy visszaélés történt, megteszik a szükséges lépéseket, addig pedig a főigazgatónál tájékozódnak az ügyről.

"Nagyon magasra visznek ezek a szálak" - mondta az [origo]-nak az ügy kapcsán a MÁV-kórház egyik neve elhallgatását kérő orvosa. Az orvos szerint több érthetetlen ügy kötődik a klinikához. Az állította, hogy ugyanazokkal a gépekkel végzett azonos vizsgálatokért az OEP többszörös térítést fizet az IMC-nek, mint magának a kórháznak. A kórházon belüli aránytalanságokat azzal érzékeltette, hogy állítása szerint van olyan vizsgálat, ami a kórház egyik részlegében 2500, míg a másikban 35 ezer forint.