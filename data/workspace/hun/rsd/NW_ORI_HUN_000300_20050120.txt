ÁSZ-vizsgálat az áfavisszatartások ügyében

Az Állami Számvevőszék is vizsgálja, hogy az APEH jogszerűen tartja-e vissza hónapok óta az uniós adószámú vállalkozások által visszaigényelt forgalmi adót - értesült a Népszabadság. 

Az APEH mellett, a 2004-es zárszámadás ellenőrzésének keretében a Pénzügyminisztériumnál és az áfaszámla vezetéséért felelős Magyar Államkincstárnál is vizsgálódik majd a számvevőszék. 

László Boglár kormányszóvivő szerdán elmondta, hogy az uniós adószámmal rendelkező, áfa-visszaigénylő vállalkozásokkal szemben elrendelt ellenőrzés miatt mintegy 650 millió forint hiányzik a költségvetésből. Az adóhivatal eddig összesen 1,35 milliárd forint jogosulatlan áfa-visszaigénylést tárt fel, így a késleltetett visszautalás miatt fizetendő kétmilliárd forint késedelmi pótlék már majdnem megtérült. 

A feltárt adóhiány ugyanakkor kizárólag a belföldi termék- és szolgáltatásértékesítés szabálytalanságaiból adódik, tehát nem az EU-s csatlakozás miatti határmegszűnéssel éltek vissza a vállalkozások. A kormányszóvivő szerint a kétmilliárdos késedelmi kamat még mindig kevesebb, mint ha a költségvetési deficitet hitelből kellett volna finanszírozni - írja a Népszabadság. 