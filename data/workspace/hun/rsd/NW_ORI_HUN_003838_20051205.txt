Hóviharok emelték az olaj árát

Az USA-ban hidegre fordult tél emelte hétfőn hatvan dollár fölé az olaj hordónkénti árát. Amerika északkeleti partján megnőtt az igény a fűtőolajra. Az árak annak ellenére emelkednek, hogy az OPEC ígéretet tett: a fűtési szezonban növeli a kitermelést.

Az USA-ban keményebbre fordult tél verte fel az olajárakat hétfőn. A keleti parton tomboló hóviharok hatvan dollár közelébe emelték az olaj hordónkénti árát. A West Texas Intermediate 50 centtel, 59,82 dollárra emelkedett az ázsiai kereskedésben. Az olajár egyelőre bőven alatta marad az augusztusi, hetven dollár feletti csúcsnak, azonban az energiahordozó ára negyven százalékkal magasabb, mint 2005 elején - írja a BBC News.

"A finomítóknak teljes kapacitással kell működniük, hogy elegendő fűtőolajat gyártsanak. Ez több nyersolajat emészt fel, ami természetesen felveri a nyersolaj-árakat. A bikák a hideg idővel visszatértek a tőzsdére" - summázza a helyzetet Victor Shum, a Purvin & Geltz elemzője az AP hírügynökségnek.

Az OPEC-et újra nyomás alá helyezi az olaj iránti megnövekedett kereslet. Az olajtermelő országok kartellje már így is kétmillióval a napi 28 millió hordós kvótája felett termel. A szervezet december 12-i találkozóján valószínűleg újabb kvótanövelésről dönt. Ahmed Fadd al Ahmed al Szaba sejk, az OPEC elnöke szerint a hosszú távú megoldást az jelentené, ha az olajimportáló országok jelentősen fejlesztenék finomító kapacitásukat.