Megvan Afrika legelső női elnöke

A libériai választás szavazatainak 90 százalékos összesítése után biztosnak tűnik, hogy Ellen Johnson-Sirleaf személyében először lesz afrikai országnak választott női vezetője. A Vaslady a jelenlegi adatok szerint 59 százalékot kapott - írja a BBC News.

A szavazatok 90 százalékának összeszámlálása után úgy tűnik, megvan Afrika történetének első választott női elnöke. Ellen Johnson-Sirleaf, Libéria korábbi pénzügyminisztere ugyanis biztosan, a szavazatok 59 százalékával vezet a másik jelölt, az aranylabdás focista, George Weah előtt - írja a BBC News.

A Vaslady fordítani tudott az egy hónappal ezelőtti első forduló eredményén, ahol még 22 jelöltre lehetett szavazni, és Weah kapta a legtöbb voksot. Weah csalással vádolja ellenfelét, és azt állítja, hogy befolyásolták a választások eredményét, melynek tisztaságára több ezer ENSZ-ellenőr felügyelt.