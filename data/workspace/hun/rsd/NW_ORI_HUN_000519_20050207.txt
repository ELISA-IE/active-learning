Csak drágán ihatnak majd a verekedős részegek

A "happy hour" nevű italakció annyi problémát okoz az angol belvárosi kocsmákban és környékükön a részegek verekedése és lármája miatt, hogy a kormány az alkohol árának leszállítását megtiltva minimális árak meghúzását dolgozta ki. A "happy hour"-tilalom annak ellenére jön létre, hogy az uniós versenyszabályoknak a központilag szabályozott árak ellentmondanak. 

Az angol kormány úgy akar véget vetni az angol belvárosi kocsmák körül esténként eluralkodó zűrzavarnak, hogy megtiltja a "happy hour" nevű italakciót - írja a brit The Guardian. A kora esti sörakció évek óta bevett szokás az angol belvárosi pubokban. Ennek során az este bizonyos időszakában különösen olcsón lehet alkoholhoz jutni. 

Az utóbbi időben azonban a sörön kívül ízesített vodkákra, édes kevert (alcopop) italokra is érvényes az akció az egymással versengő pubokban. A "happy hour" akció jelentősen megnöveli az alkoholfogyasztást, és ezzel együtt a részegek számát, akik egyre több problémát okoznak a belvárosokban. 

A közelmúltban még az angol OFT (Szabad Kereskedelem Hivatala) is áldását adta arra, hogy központilag szabják meg a minimális italárakat, hogy a "happy hour" során ne lehessen olcsóbban alkoholt kapni. A tervek szerint minden alkoholos italra megszabják a minimális árat, nagyjából másfél font értékben. Azoktól a puboktól, amelyek ennél lejjebb viszik az árakat, bevonják a működési engedélyt. 

Erről az OFT értesítette a helyi hatóságokat, amelyeknek be kell majd tartatni a korlátozást azokon a helyeken, ahol problémát okoznak a lármás részegek. A hatóságok azt remélik, hogy az italozók kevesebb alkalommal fognak összeverekedni a pubok, éjjel-nappali boltok környékén, és kisebb lesz a lárma is. Ezt a jelenséget korábban Tony Blair miniszterelnök az "új angol járványnak" nevezte. A problémára több mint három éve próbálnak megoldást találni.

Egy hónapja az illetékes államtitkár, Tessa Jowell is beleegyezését adta a rendőrfőnökök, kormánytisztviselők által kidolgozott tervre. Az OFT hónapok óta tanácskozik a kérdésről, és a közbeszédben is fontos témává vált a korlátozás, ugyanis ilyen tiltás ellenkezik az EU-s versenyszabályokkal. Az OFT végül arra jutott, hogy a tiltás engedélyezhető, ha csak ott alkalmazzák, ahol problémát okoz. 

Az alkoholizmussal összefüggő betegségek évente 1,7 milliárd fontjába (körülbelül 600 milliárd forint) kerülnek Nagy-Britanniának, az alkoholos állapotban elkövetett bűntettek és szabálysértések pedig évi 7,3 milliárd font (2500 milliárd forint) kárt okoznak. 

Maguk a kocsmatulajdonosok is beismerik, hogy az utóbbi 15 évben feltűnően sok belvárosi üzletet alakítottak át pubbá, amelyek elsősorban fiatalokat vonzanak. A városközpontokban szabályos pubhálózat alakult ki, egész városnegyedek szolgálják ezt a célt. Az egymással versengő pubok pedig egyre lejjebb szállítják áraikat. A walesi Cardiffban minden hétvégén 50 ezer fiatal érkezik a központba, hogy alkoholt igyon. A legtöbb városban maguk a kocsmatulajdonosok is beleegyeztek a "happy hour" letiltásába.