BBC lapszemle - 2005. március 11.

A legtöbb európai napilap megemlékezik az egy évvel ezelőtti madridi vonatrobbantásokról. 

A spanyol napilapok Rodriguez Zapatero miniszterelnöknek a Nemzetközi Demokrácia, Terrorizmus és Biztonság Csúcstalálkozón mondott záróbeszédével emlékeznek meg a tavaly március 11-én elkövetett támadásról, amelyben 191 ember vesztette életét és több mint 2000-en megsérültek. Az ABC idézi Zapaterot, amint azt mondta, hogy a merénylet "összezúzta a teljes spanyol életet". A miniszterelnök szerint azonban a két nappal később megrendezett választások "megtanítottak arra, hogyan győzzük le a terrorizmust", méghozzá "a demokrácia révén és az értékek erejével".

A madridi El Pais büszke arra, ahogy Spanyolország reagált a támadásokra, mind azonnal, mind a rákövetkező hónapokban. A lap azt írja, hogy "a fájdalom nem juttatta holtpontra a társadalmat. Nem volt hisztéria."

Az El Mundo úgy fogalmaz, hogy "március 11-e volt a legszörnyűbb támadás a történelmünkben, de valami más is volt egyben: mindig úgy fogunk rá emlékezni, mint fordulópontra - a mészárlásra, amely megváltoztatta Spanyolországot". 

A német Die Tageszeitung kifejti, hogy egy év elteltével sem csökkent a terrorfenyegetettség Európában. A lap azt írja, hogy "nem szeretnénk rémhíreket terjeszteni, de a vallási motivációjú erőszakos bűnözők - és ebben az európai biztonsági szakértők egyetértenek - hasonló gyilkos támadást tervezhetnek 2005-re is". Az újság megjegyzi, hogy az Európai Unió azt állítja, hogy szorosabb együttműködéssel és új törvényekkel harcol a terrorfenyegetés ellen, "de ha közelebbről megnézzük, az eredmény lehangoló".

A francia Le Figaro emlékeztet, hogy a madridi támadás után felmerült az ötlet, hogy alakítsanak egyfajta európai CIA-t a terrorfenyegetettség elleni küzdelemre. "De ez az ötlet túl korainak bizonyult és a fő EU tagországok lesöpörték". 

A brit újságok az új terrorellenes törvénynek szentelnek nagy figyelmet. A The Daily Telegraph úgy látja, hogy "zűrzavar övezte a kormány terrorizmusról szóló törvényjavaslatát, amint a parlament két háza közötti harc kibontakozott és a 10 külföldi terrorizmussal gyanúsított személynek, akiket több mint 3 éve tartanak fogva bírósági döntés nélkül, garantálták, hogy óvadékért cserébe feltételesen szabadlábra helyezik. Egyikük tegnap este Londonban kihallgatáson vett részt és szabadon engedték. Nyolc embert ma engednek szabadon szigorú feltételekkel, amelyekbe az elektronikus megfigyelés is beletartozik.

Káoszt emleget címlapján a The Guardian is a terrorizmus ellenes törvénnyel kapcsolatban. A szeptember 11-e után elfogadott törvény vasárnap éjfélkor veszti érvényét, mert törvénytelennek nyilvánították - Nagy-Britanniának tehát új terrorizmus ellenes törvényre van szüksége. A parlament két háza közötti hatalmi harc akörül bontakozott ki, hogy a kormány visszautasította azt a javaslatot, miszerint a törvény automatikusan évüljön el 12 hónap múlva ahelyett, hogy évente megújítanák.