Megszűnik a CESI index

A Budapesti Értéktőzsde, a Pozsonyi Értéktőzsde, a Prágai Értéktőzsde, a Varsói Értéktőzsde és a Ljubljanai Értéktőzsde teljes összhangban határozott úgy, hogy megszűnteti az 1996 februárjában létrehozott CESI index napi számítását, és publikálását 2005. december 30-i hatállyal.

A közép-európai, fiatal tőkepiacok már kialakulásuktól kezdve keresték az egymás közti kooperáció lehetséges formáit. Ennek egyik eredménye volt az 1996 februárjában indított CESI Index - tájékoztatta a BÉT az [origo]-t.

Az indexet a budapesti, a varsói és a prágai tőzsdék hozták létre azzal a céllal, hogy a térség iránt egyre markánsabban jelentkező befektetői érdeklődést tovább erősítse, és a régióbeli részvénypiacok általános helyzetét aggregát módon mutató indikátorként segítse a befektetői döntések meghozatalát. Az indexhez a későbbiekben csatlakozott a pozsonyi és a ljubljanai tőzsde is, így válhatott a CESI index a legfejlettebb közép-kelet európai piacokat teljes egészében lefedő, az egyes részpiacok egymáshoz viszonyított súlyát és szerepét tökéletesen visszaadó indexszé.

A piacok fejlődésével és a tagországok Európai Unióhoz történő csatlakozásával egy időben a piac igényei is folyamatosan változtak. A régión belül egyre hangsúlyosabbá vált az egyes szektorok közötti választás, miközben az egyes országok megítélése közti különbség elhalványodott. Emellett a pénzügyi innovációk (pl. ETF-ek) fejlett piacokon tapasztalható sikere mutatta, hogy a befektetők érdeklődése egyre inkább a kereskedhető, benchmark indexek felé tolódott.

A CESI index alapvető célját és filozófiáját tekintve ettől eltérő elvek alapján lett létrehozva, ezért időszerűvé vált a régió tőzsdéi közti együttműködés új alapokra helyezése, ami együtt jár a CESI index további számításának megszűntetésével.

A Budapesti Értéktőzsde célja az, hogy a régió többi tőzsdéjével továbbra is együttműködve olyan index termékeket szolgáltasson a piaci szereplők számára, amely a regionális piacok teljesítményének jelzésén túl alapja lehet további termékfejlesztéseknek (például. származékos piaci termékek, új típusú, regionális indexkövető alapok), ezzel is javítva mind a BÉT, mind az egész régió nemzetközi megítélését.