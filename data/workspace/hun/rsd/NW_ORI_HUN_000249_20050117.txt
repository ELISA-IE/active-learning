Csak a Matáv kezdhet tárgyalásokat Montenegróban

A Montenegrói Köztársaság kormányának privatizációs tanácsa úgy döntött, hogy a Matávval kezd kizárólagos tárgyalásokat a montenegrói távközlési társaság, a Telekom Crne Gore AD (TCG) megvásárlásáról.

Várakozásaink szerint ez a tranzakció lehetővé teszi majd, hogy a Matáv középtávú stratégiai céljainak megfelelően további növekedési lehetőségeket biztosítson - mondta Straub Elek, a Matáv elnök-vezérigazgatója.

A most következő tárgyalásokat lezáró részvényvásárlási megállapodás megkötését követően a Matáv megveszi Montenegró kormányától a részvények 51,12 százalékát 114 millió euró összegért, valamint ajánlatot tesz a kisebbségi részvényeseknek további legfeljebb 48,88 százalékos tulajdonrész megvásárlására. A TCG 100 százalékáért ajánlott maximális ár 165 millió euró, amit a Matáv döntően hitelből fog finanszírozni. A pénzügyi zárásra várhatóan 2005 első felében kerül sor. A Matáv az általa vállalt fontosabb kötelezettségeket és a további részleteket a végleges megállapodások aláírása után hozza nyilvánosságra. A tranzakció lezárásának időpontjától kezdődően a Matáv teljes körűen konszolidálja pénzügyi kimutatásaiban a TCG-t. A montenegrói távközlési társaság megszerzése átmenetileg növeli a Matáv eladósodottsági szintjét, de a Matáv osztalékpolitikája nem változik emiatt.

A TCG-csoport vezetékes, mobil- és internetszolgáltásokat nyújt ügyfeleinek. A tagvállalatok auditált pénzügyi kimutatásai alapján a csoport konszolidált bevétele 2003-ban 92,4 millió eurót tett ki. A TCG mintegy 191 ezer vezetékes vonallal rendelkezett 2003 végén, ami 28 százalékos vonalsűrűségnek és alkalmazottanként mintegy 160 vonalnak felel meg. A vezetékes üzletág 72,1 millió euró bevételt ért el 2003-ban. A TCG-csoport mobil üzletága, a Monet az ország második mobilszolgáltatója, amely növekvő piaci részesedéssel rendelkezik a bevételtermelő ügyfeleket tekintve 57 százalékos ellátottságú piacon.

(Az [origo]-t kiadó Axelero Rt. a Matáv-csoport tagja - a szerk.)