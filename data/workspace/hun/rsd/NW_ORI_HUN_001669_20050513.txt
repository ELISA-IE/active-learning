Ősszel mennek Irakba a feltuningolt magyar tankok

Ősszel érkeznek meg Irakba azok a harckocsik, amelyeket a magyar kormány ajánlott fel a közel-keleti országnak. A hetvenhét tankot az Egyesült Államok költségén egy magyar cég újítja fel, a szállításról pedig a NATO gondoskodik.

Valószínűleg ősszel kerülhet Irakba az a hetvenhét darab T-72-es típusú harckocsi, amelyet a magyar kormány ajánlott fel a közel-keleti országnak - közölte az [origo]-val a Honvédelmi Minisztérium szóvivője. Bocskai István elmondta: a tankokat az Egyesült Államok megbízásából várhatóan a tárca tulajdonában álló HM Currus Rt. újítja fel, ennek költségeit azonban az USA állja. A költségek elérhetik a 2,5 millió dollárt. A harci járművek Irakba szállításról pedig a NATO gondoskodik. Bocskai szerint mindez megfelel a felajánlásban vállaltaknak, hazánk ugyanis csak használaton kívüli tankokat ajánlott fel, azok felújítását és szállítását nem vállalta.

A harckocsikat tavaly decemberben ajánlotta fel Gyurcsány Ferenc miniszterelnök Iraknak. A felajánlott cseh és lengyel gyártású tankok átlagéletkora 22 év. A Magyar Honvédség összesen 148 hadrendből kivont T-72-es harckocsit tárol kalocsai raktárában, 90-et pedig jelenleg is használ a tatai harckocsizó zászlóalj.