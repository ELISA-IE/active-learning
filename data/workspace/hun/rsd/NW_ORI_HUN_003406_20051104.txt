Gyerekek ezentúl nem vehetnek lottót

November elsejétől kiskorúak nem vásárolhatnak sem lottó-, sem totószelvényt, sem sorsjegyet. A lottózókba már ki is kerültek a figyelmeztető feliratok, miszerint 18 éven aluliakat nem szolgálnak ki.

November elsejétől kiskorúak nem vásárolhatnak sem lottó-, sem totószelvényt, sem sorsjegyet egy törvénymódosítás miatt. Nem vehetnek részt semmilyen szerencsejátékban. A lottózókba már ki is kerültek a figyelmeztető feliratok, miszerint 18 éven aluliakat nem szolgálnak ki. Ezt olyannyira komolyan veszik, hogy az [origo] által felkeresett üzletben el is utasították a lottózni vágyó gyerekeket. 

Somorai László, a Szerencsejáték Rt. szóvivője az [origo]-nak elmondta, hogy eddig is az jellemezte az üzletpolitikájukat, hogy a 18 éven aluliakat nem szólították meg reklámjaikkal, nem nekik kínálták termékeiket. Ugyanakkor eddig kiszolgálták őket. A szóvivő hozzátette, hogy nem csak a gyerekeket, de azokat a 18 évesnél idősebbeket sem tekintették potenciális vevőknek, akik még nem rendelkeznek önálló jövedelemmel. "Például soha nem hirdettünk egyetemi lapokban" - közölte.

Somorai László elmondta, hogy itthon eddig sem a fiatalok vásárolták a szelvények többségét, hanem a középkorúak és az idősebbek. Így aztán nem is számolnak komoly bevételkieséssel november elseje után. A szóvivő szerint az sem jelent majd problémát, hogy ezentúl a szülők nem küldhetik le a gyerekeket például lottóért, mert tapasztalataik szerint ez korábban sem volt annyira jellemző, mint néhány éve az, hogy leküldték a gyerekeket sörért vagy cigarettáért. "Nem a gyereket kell lottóért leküldeni" - tette hozzá.