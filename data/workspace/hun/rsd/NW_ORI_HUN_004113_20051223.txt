Meglepetésre készül újévkor Sólyom

A köztársasági elnök a korábban megszokottól eltérően nem december 31-én mondja el évzáró beszédét, hanem január elsején napközben. Sólyom László abban is szakított a hagyományokkal, hogy elődeivel ellentétben nem adott ki karácsonyi nyilatkozatot - írja a Népszabadság.

Sólyom László köztársasági elnök nem december 31-én éjfélkor mondja el az államfők eddig megszokott évzáró-évköszöntő beszédét a rádióban és televíziókban, hanem január elsején, napközben - írja a Népszabadság. A köztársasági elnök valószínűleg azért döntött így, mert beszédében várhatóan a nemzet egységéről beszél majd, különös tekintettel a választásokra, valamint 1956 ötvenedik évfordulójára.

Sólyom László szakított a hagyományokkal abban a tekintetben is, hogy elődeivel ellentétben nem adott ki karácsonyi nyilatkozatot. Az őt közelről ismerők szerint azért, mert a karácsonyt az államfő az egyik "legbelsőbb" ünnepnek tartja, ez pedig szerinte nem fér össze a nyilvános szerepléssel. 

Sólyom László megválasztása előtt többször kijelentette: államfői munkája során megszólalásaiban a mértéket kívánja megtalálni. Kétségtelen, hogy az államfő ritkán beszél, viszont ha megteszi, akkor annak általában komoly visszhangja van. Így volt amikor augusztus 20-án a kettős állampolgárság megadása kapcsán "fájdalmasan félresiklott" népszavazásról beszélt. 

Politikai értelemben is szakított a hagyományokkal, amikor kijelentette: nem hajlandó egyeztetni a pártokkal sem a választás időpontjairól, sem Polt Péter legfőbb ügyész utódjáról.