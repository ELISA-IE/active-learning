Terv szerint teljesít a Vám- és Pénzügyőrség

A Vám- és Pénzügyőrség (VP) augusztus végéig nettó 551 milliárd forintot szedett be, a központi költségvetés bevételeinek 14,57 százalékát - mondta Nagy János országos vámparancsnok sajtótájékoztatón hétfőn Budapesten. 

Nagy János, országos vámparancsnok elmondta, hogy a bevétel a 834 milliárd forintos éves előirányzat 66 százaléka, ami pontosan megfelel a tervezettnek. Így várhatóan teljesül az éves terv is - tette hozzá. Ez év július 1-jén visszakerült a vámhatósághoz a harmadik országos import utáni általános forgalmi adó kiszabása és beszedése, ez 29 milliárd forintot jelentett a bevételek között. 

Nagy János közölte: a VP legnagyobb bevételét az üzemanyagok jövedéki adója adja, ebből 263 milliárd forint jött be, vagyis teljesült az időarányos terv. Ez nem igazolja a magas kiskereskedelmi árak miatti forgalomcsökkenéssel kapcsolatos aggodalmakat. Gázolajból többet, benzinből ugyanannyit értékesítettek az idén az első nyolc hónapban, mint tavaly ilyenkor. 

Nagy János emlékeztetett arra, hogy a múlt év május 1-jei európai uniós csatlakozás új időszámítást hozott a vámhatóság bevételei szempontjából is, mivel 2004 első négy hónapjában a vámbevétel még teljes egészében a magyar költségvetésbe folyt be, és az akkori 15 EU-tagországból származó áruk után is még kellett áfát fizetni. Ezért az idei első nyolc havi bevételek nem vethetők össze a múlt év hasonló időszakával, vagyis értelmezhetetlen a bázis időszakhoz történő viszonyítás - hangsúlyozta a vámparancsnok. 

A bruttó vámbevétel csaknem 23 milliárd forintot tett ki, ám ennek csak 25 százaléka maradhat a költségvetésben. Így ez év januártól augusztus végéig nettó 5,7 milliárd forint bevétel származott, az éves 10 milliárd forintos előirányzat 57 százaléka, 9 százalékponttal kevesebb az időarányosan tervezettnél. 

Energiaadóból 9,23 milliárd érkezett a VP számlájára, ami az éves előírás 86,3 százaléka. A dohánygyártmányok utáni általános forgalmi adó bevétel csaknem 44 milliárd forint volt, az éves előirányzat 59 százaléka. Regisztrációs adóból mintegy 37 milliárd forint teljesült, az éves előirányzat 59 százaléka. Jövedéki adóból az éves előirányzat 672,3 milliárd forint, ennek 63 százaléka, 421 milliárd forint teljesült. Ezen belül az üzemanyagok után 263 milliárd forint folyt be, az egész évi terv 65 százaléka. A dohánytermékek után 113 milliárd forint jövedéki adót fizettek be, ami 57 százalékos teljesítés. Nagy János szerint az elmaradás elsődleges oka, az elmúlt egy évben kiéleződött árverseny miatti áresés volt. Az egyéb termékekből (vermut, pezsgő, pálinka) 44 milliárd forint érkezett be az első nyolc hónapban, míg a szőlőbor után 907 millió forint jövedéki adó érkezett be. Bérfőzési szeszadóból az éves előirányzat 3,5 milliárd forint, a befolyt összeg eddig 1,51 milliárd forint. 

A nem tervezett kamat, bírság, pótlék és illeték bevételek összege 1,7 milliárd forint. Az országos vámparancsnok kifejtette, hogy már tesztelik az okmányirodák és a vámhatóság közötti online számítógépes összeköttetést, ami a regisztrációs adó befizetésével kapcsolatos visszaéléseket szüntetné meg. Erre az informatikai fejlesztésre azért volt szükség, mert több esetben fiktív regisztrációs adó befizetéssel próbáltak forgalomba helyezni gépjárműveket. 