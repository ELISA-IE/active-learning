Kulcsár ügyvédje elismerte, hogy kotnyeleskedett

A milliárdos sikkasztással gyanúsított Kulcsár Attila ügyvédje elismerte, hogy kicsit túllépte szerepkörét az ügyészségi kihallgatásokon, de ezt azzal magyarázta a Figyelő című hetilapnak adott interjújában, hogy pontosan tudta, védence mit tud és mit akar elmondani. Szerinte jogilag nem aggályosak ezek a kihallgatások. Egy nyilvánosságra került videofelvétel szerint ugyanis többször is az ügyvéd diktálta, hogy mi kerüljön a jegyzőkönyvbe. 

"Lehetséges, hogy kicsit túlléptem a szerepemen, nem vitatom. De én pontosan tudtam, hogy Kulcsár Attila mit tud, és hogy mit akar elmondani" - mondta Zámbó Gyula ügyvéd a Figyelő című hetilap legfrissebb számában megjelent interjúban. "Valószínűleg azért hagyták a kihallgatók, hogy ilyen mélységben belekotnyeleskedjek a megfogalmazásba, mert tisztában voltak vele: én tudom, mit akar elmondani Kulcsár Attila" - tette hozzá. 

Zámbó Gyula a videóra vett 2004. június 9-iki kihallgatást jó hangulatúnak, oldottnak minősítette, de tagadta, hogy barátinak lehetett volna nevezni, "hiszen nem viccelődtek egymással a felek, és végig magázódtak". Közölte, a felvételen nem az első kihallgatás látható, a videóra rögzített kihallgatás idejére már megteremtődött a bizalom a kihallgatók és a kihallgatott között. "Túlzok, hogy érthető legyen: a gyanúsított már látta, hogy nem pofozzák és nem verik a fejét a telefonkönyvvel, a kihallgatók pedig látták, hogy védencem nem akar egyértelműen a szemükbe hazudni, és nem kell minden szót harapófogóval kihúzni belőle" - mondta az ügyvéd.

Zámbó Gyula több utalást is tett arra, hogy a kihallgatást talán lehallgatták. A felvételeken látható, hogy egy adott pillanatban Kulcsár Attila a plafonra tekint és megjegyzi, kíváncsi, hogy mikor szakad le. Az ügyvéd szerint ez nem arra vonatkozott, hogy nagy hazugság hangzott el, mert a plafon - mint mondta kissé rejtélyesen - "olyankor is leszakadhat, ha az álmennyezet mögé bebújik valaki, hogy kihallgassa, mi történik odalent". 