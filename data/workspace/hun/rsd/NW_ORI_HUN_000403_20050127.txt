Hármas vonatkatasztrófát okozott egy öngyilkosjelölt

Egy terepjáró, két személy- és egy tehervonat ütközött össze az Egyesült Államokban Los Angeles egyik külvárosában, helyi idő szerint szerda reggel. A balesetsorozatot egy elkeseredett férfi okozta, aki meg akarta magát ölni, de végül kiugrott az autójából, amivel a vasúti sínekre állt. Tettével azonban 11 ember halálát okozta, körülbelül 200-an megsebesültek. A férfit letartóztatták, a helyi törvények szerint akár halálbüntetést is kaphat.

Legalább tizenegy ember meghalt és 180-an megsebesültek abban a vasúti balesetben, amelyet egy öngyilkosjelölt okozott a kaliforniai Los Angeles egyik külvárosában helyi idő szerint szerda reggel. A férfi úgy akarta megölni magát, hogy terepjárójával egy vonatsínre állt, amelyen zsúfolt elővárosi szerelvények jártak. Az öngyilkosjelölt végül meggondolta magát, és mielőtt a vonat beleütközött volna, kiugrott a kocsijából. A rendőrség a helyszínen letartóztatta Juan Manuel Alvarezt, aki ellen hamarosan gyilkosság miatt emelnek vádat.

A balesetben, amely 1999 óta a legsúlyosabb ilyen szerencsétlenség az Egyesült Államokban, összesen három vonat és egy terepjáró ütközött össze. Az öngyilkosjelölt síneken álló Jeep Grand Cherokee-jébe először egy Los Angeles központja felé tartó emeletes elővárosi vonat ütközött bele. Az ütközéstől a hátulról tolt szerelvény első kocsija kisiklott, és a tőle jobbra, egy mellékvágányon álló üres tehervonatba csapódott. 

A vonat többi kocsija eközben ugyancsak elhagyta a pályát, és a bebicsakló második kocsi nekiütközött egy a városközpont felől érkező másik elővárosi vonatnak. A szemből érkező szerelvény ennek következtében elvesztette stabilitását, és utolsó két kocsija ugyancsak kisiklott. Az elszabadult kocsik egyike lendületből nekiütközött egy a pálya fölött átívelő jelzőhíd tartóoszlopának. Az oszlop konzervnyitókén szakította fel a kocsi oldalát. A baleset következtében egy másik kocsi kigyulladt, egy pedig az oldalára borult.

"Zajt hallottam, amely egyre és egyre erősödött" - mondta Diane Brady, az egyik utas -, "a következő dolog, amit észleltem, hogy a vonat felbillen, mindenki sikítozik, én meg az egyik sarokban próbáltam megkapaszkodni egy örökkévalóságnak tűnő pillanatig. Teljesen rémálomszerű volt."

Más túlélők arról számoltak be, hogy a baleset után alig alakult ki pánik, és azok, akik képesek voltak rá, igyekeztek segíteni a súlyosabb sebesülteknek a kijutásban. 

A helyszínre legalább 300 tűzoltót rendeltek ki a hatóságok, a sérülteket a helyszínen felállított hordágyakon igyekeztek elsősegélyben részesíteni. Több mint százhúsz embert szállítottak kórházba. A mentőegységek keresőkutyákkal vizsgálják a környéket. A vasúti illetékesek azt még nem tudták megmondani, hogy hányan utaztak a vonatokon, de becslések szerint a városközpont felé tartó szerelvényen 200-250, a szembe jövőn pedig 30-50-en lehettek. A mentők helyi idő szerint szerda este még négy embert kerestek.

A Los Angeles-i elővárosi vonatok akár a 130 kilométer per órás sebességet is elérhetik, bár a baleset pillanatában jóval lassabban haladhattak, mivel egyikük éppen elhagyta, a másik pedig megközelítette a közeli Glendale állomást. Az ütközés erejét mutatja, hogy a terepjáró egyik kerekét és tengelyét a baleset helyszínétől húsz méterre találták meg. 

A baleset újra felszította a dél-kaliforniai vasutak biztonsága körül zajló vitákat. A térségben ugyanis a zsúfolt elővárosi és a megrakott tehervonatok ugyanazokon a pályákon haladnak, ráadásul a síneket számos forgalmas közút keresztezi.

Az öngyilkosjelöltet várhatóan többszörös gyilkossággal vádolják majd meg. A kaliforniai törvények szerint vasúti baleset szándékos előidézése alapján szándékos emberöléssel is vádolhatják a férfit, ami - ha a bíróság is igazoltnak tekinti a vádat - akár halálbüntetés kiszabását is eredményezheti. Alvarezt ugyanakkor szövetségi törvények alapján is megvádolhatják a vonat kisiklatása miatt. Mivel ezzel halált is okozott, a büntetése akár tényleges életfogytig tartó börtön is lehet - írja a Los Angeles Times.