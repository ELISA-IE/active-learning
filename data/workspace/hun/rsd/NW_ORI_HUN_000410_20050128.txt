A Templeton csoport átrendezte Egis-részesedését

Az FTIF Templeton Eastern Europe Fund 5,1325 százalékos részesedést szerzett az Egis Gyógyszergyár Rt.-ben, közölte a társaság a Magyar Tőkepiac pénteki számában. Az eladó a cég egy másik részege volt.

A bejelentés szerint az eladó a Templeton Developing Markets Trust és a Templeton Emerging Markets Trust volt. Az előbbi 61 134 darab, az utóbbi 5916 darab Egis részvényt adott el az FTIF Templeton Eastern Europe Fund-nak, így annak befolyása a francia Servier többségi tulajdonában lévő budapesti gyógyszergyártársaságban 5,1325 százalékra emelkedett.

A bejelentés a tranzakció időpontjának január 5-ét jelölte meg, de annak módját és értékét nem közölte. Az Egis részvényei a Budapesti Értéktőzsde A kategóriájában forognak. A papír csütörtökön hihetetlen száguldást hajtott végre: árfolyama éves csúcson, 13 490 forinton zárt, az előző napinál 1040 forinttal, 8,35 százalékkal drágábban. A részvényben több mint 471 millió forint értékben kereskedtek a csütörtöki tőzsdenapon.