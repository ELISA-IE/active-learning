Leginkább a BKV-jegyek ára nő jövőre

Pontos adatok egyelőre nincsenek ugyan, de a Népszabadság értesülései szerint jövőre várhatóan csak a BKV tarifái emelkednek jelentősebb mértékben, a többi fővárosi közszolgáltatás ára csak kevésbé, vagy egyáltalán nem lesz magasabb.

Várhatóan nem emelkednek számottevően a fővárosi közszolgáltatások díjai - a BKV-tarifákat kivéve - írja a Népszabadság. A lap szerint ebben a fűtési szezonban már nem drágul a távfűtés díja, a vízdíj pedig a tervek szerint 6-7 százalék alatti mértékben emelkedik majd 2006-ban. A lap szerint "szerényebb mértékben" emelkedik a csatornadíj is, de azt még nem tudni, ez mit is jelent pontosan. 

A kéményseprési díjak ugyanakkor várhatóan egyáltalán nem változnak, a Fővárosi Kéményseprő-ipari Kft. a lap információi szerint a szolgáltatás ára ugyan emelkedne, de a január elsején csökkenő áfakulcs miatt ez a bruttó árban nem érvényesülne.

Az egyetlen jelentős emelésre a BKV tarifáknál lehet számítani, itt nem kizárt, hogy az idei 10+5 százalékos emeléshez hasonló nagyságrendű drágulásra lehet számítani - írja a Népszabadság. 