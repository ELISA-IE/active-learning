Bűnözők vagyona után nyomoz az új rendőri egység

Lopásból, rablásból, csalásból, sikkasztásból szerzett, tisztára mosott milliók felderítése lesz a feladata a Nemzeti Nyomozó Iroda vagyonfelderítő osztályának - írja a Népszabadság. A lap szerint a Vagyonvadászok emellett hamis számlákkal adót csaló, munkavállalóikat feketén dolgoztató, illetve fantomizált cégek ügyében is vizsgálódnak majd.

Július elsejével alakul meg a Nemzeti Nyomozó Iroda (NNI) Vagyonvadász egysége, melynek feladata a bűncselekmények nyomán szerzett vagyonok felkutatása és elkobzása lesz - írja a Népszabadság. 

Az ORFK adatai szerint 1990 és 2000 között csak három év volt, amikor a vagyon elleni bűncselekményekkel okozott kár több mint 10 százalékát sikerült visszaszerezni. A bűnösök ráadásul hiába kerültek több esetben börtönbe, ha társaik jó érzékkel fektették be a rablással, sikkasztással, csalással, lopással szerzett pénzt, szabadulásukkor már kisebb vagyonnal rendelkezhettek. Dénes Tamás, az egység leendő vezetője, a Népszabadságnak azt mondta, hogy a vagyonfelderítő osztály többségét volt adónyomozók alkotják. Legnehezebb feladatuk a szervezett bűnözői csoportok, a nagy gazdasági bűncselekmények, és csalások elkövetői által tisztára mosott pénzek felkutatása lesz.

Nem kizárt, hogy az alapügyben vizsgálódó kollégáikkal együttműködő nyomozók megvizsgálnak egy-két régebbi ügyet is, például olajügyeket. A lap szerint ezekben az esetekben előfordulhat, hogy azt már nem sikerül bizonyítani, kik és mit követtek el, csak azt, hogy egyesek bűnös úton szerzett pénzt forgattak be vállalkozásaikba, vagy abból áll személyes vagyonuk. Arról, hogy mi lesz a sorsa annak a legális tevékenységet folytató cégnek, amely alaptőkéjét például bankrablásból tették le, a bírói gyakorlat dönt.

Az egység emellett milliárdokat szerezhet vissza azoktól a vállalkozásoktól, amelyek számlagyáraktól szerzett hamis számlákkal követnek el adó- és társadalombiztosítási csalást. Fellépnek azonban a Vagyonvadászok az alkalmazottaikat feketén foglalkoztató, vagy minimálbéren bejelentő munkaadókkal szemben. A titkos eszközökkel nyomozó egység feladata lesz a cégek fantomizálásának felderítése is - írja a Népszabadság.