Jövőre már nem pótolja a nyelvvizsga az érettségit

Utoljára az őszi érettségi időszakban fogadják el a középiskolák a nyelvi érettségi helyett a legalább középszintű nyelvvizsgát. Jövő évtől ez a rendszer megszűnik, mindenkinek érettségiznie kell majd idegen nyelvből - olvasható az oktatási tárca közleményében. Az őszi érettségikre szeptember 5-ig lehet jelentkezni.

Az új érettségi rendszer szerint az idegen nyelvből tett, legalább 60 százalékosra teljesített emelt szintű érettségi egyenértékű az államilag elismert C típusú nyelvvizsgával. A vizsgát az érettségi időszakban vagy azt megelőzően is letehetik a diákok.

Az államilag elismert nyelvvizsgát viszont utoljára az idén őszi érettségi időszakban helyettesítheti az érettségit. Jövő évtől már nem helyettesíti a nyelvvizsga az érettségi vizsgát - olvasható az Oktatási Minisztérium közleményében.

Az őszi érettségik a tervezettnél később, október-novemberben lesznek. Jelentkezni szeptember 5-ig lehet.