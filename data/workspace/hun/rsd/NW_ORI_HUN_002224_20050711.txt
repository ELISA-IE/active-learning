Olcsó, de nehéz kutakkal verik vissza a tolvajokat

A fővárosban található köztéri kutak nagy része nem működik, mivel azokat a budapestiek hazaviszik vagy megrongálják. A fővárosi önkormányzat olyan új kutat fejlesztetett ki, amit nehéz cipeleni, ráadásul olcsó anyagból készül, így nem érdemes ellopni. Rongálásbiztos csapokból egyelőre négy üzemel a Gellért-hegyen.

A Gellért hegyen üzemel június vége óta az a négy próbakút, amiket a fővárosi ivókutak többségét üzemeltető Főkert Rt. fejlesztett ki egy iparművésszel közösen. Kocsis László, a Főkert igazgatója az [origo]-nak elmondta: a speciális kutakra azért volt szükség, mivel a köztéri kutak nagy része nem működik. Ugyancsak nem folyik víz a kerületek által üzemeltett kutak jelentős részéből. 

A kutakat többek között a teherautók teszik tönkre: 70 évvel ezelőtt ugyanis a tervezők nem gondoltak a kamionokra, így csak 40-50 centiméterre ásták a köztéri csapok vízvezetékeit, amelyek a nagy terhelés miatt sorra repednek meg. Rengeteg csapot megrongálnak és összetörnek, az öntött vasból készült szerkezeteket pedig egyszerűen hazaviszik a fővárosiak, majd vashulladékként eladják. A Főkert szerint a budapestiekre jellemző, hogy előszeretettel viszik haza a parkban talált értékeket: az évente kihelyezett közel 300 ezer virágnak 10 százalékát ássák ki éjjel. A főváros zöld területeinek negyedét (5 millió 400 ezer négyzetméter) gondozó Főkertnek évente 40-50 millió forintos kárt okoznak a szándékos rongálások.

A darabonként félmillió forintba kerülő új kutak értéktelenebb műkőből készülnek, a Főkert így abban bízik, hogy nem éri meg ellopni azokat. Ráadásul nehezek, így a cipelés is problémás. A rongálásbiztosságot növeli az is, hogy az új kút nem fotócellás, így azt nem lehet sprayvel lefújni. A Gellért-hegy Gellért Szálloda felöli részén elhelyezett próbakútra az [origo] munkatársai egyelőre sértetlenül bukkantak rá. A Főkert igazgatója elmondta: ha az új kutak beválnak, hasonló típusokat helyeznek majd el a főváros más pontjain. Kutakra pedig szükség lenne, Budapesten ugyanis más uniós nagyvárosokkal összehasonlítva kevés köztéri kút, és szökőkút található.