Rendkívüli közgyűlés az Antenna Hungáriánál

Az Antenna Hungária (AH) Rt. 2005 szeptember 16-ra rendkívüli közgyűlést hívott össze az igazgatósági és felügyelő bizottsági tagok visszahívására és megválasztására - közölte a társaság pénteken. 

Az Antenna Hungária szeptemberre összehívott közgyűlésén minden bizonnyal az új többségi tulajdonos, a Swisscom Broadcast AG képviselői kerülnek az igazgatósági és felügyelő bizottságokba. 

Tóth András az AH megbízott kommunikációs igazgatója elmondta, az irányítótestületek tagságának módosítása azzal a feltétellel történik, hogy az csak a zárás napjától lép életbe, mikor már megtörtént a részvénycsomag átruházása. A tranzakció létrejöttéhez szükség van a magyar, és a svájci versenyhatóság jóváhagyására is. 

Az Antenna Hungária Rt. egy évtizede tartó privatizációs eljárása a közelmúltban fejeződött be. Ennek eredményeként 75 százalék plusz 1 szavazati jogot megtestesítő, névértéken 8,91 milliárd forintos részvénycsomagját a Swisscom Broadcast AG vásárolhatja meg. A svájci szakmai befektető 286 millió svájci frankot (46,76 milliárd forint) fizet az AH többségi részesedéséért.A Swisscom Broadcast AG, Svájc vezető vezetékes és mobil távközlési szolgáltatójának a Swisscom AG-nak a leányvállalata. Árbevétele 2004-ben 104 millió euró volt, míg a csoport konszolidált 2004-es árbevétele meghaladta a 6,6 milliárd eurót. 

A tőzsdén július végén közzétett tájékoztatás szerint az Általános Értékforgalmi Bank Rt. elnök-vezérigazgatója, Megdet Rahimkulov és családja közvetve 15,09 százalékos tulajdoni hányaddal rendelkezik a magyar műsorszóró társaságban. 