Egyre több a zsidók elleni támadás

Noha Magyarországon is van példa antiszemita megnyilvánulásokra, alapjában véve elismerően szól Budapestről az amerikai külügyminisztérium antiszemitizmusról készített jelentése. Európában és a világban azonban jelentősen nőttek a zsidók elleni támadások, és még halálos inzultusok is történtek - állapítja meg a tanulmány. 

Jelentősen erősödött az antiszemitizmus Európában és a világban az elmúlt években - állapította meg az amerikai külügyminisztérium az antiszemitizmusról szóló jelentésében. Emelkedett a zsidók elleni fizikai inzultusok száma, súlyos, sőt halálos kimenetelű verekedések és késelések is voltak.

Nyugat-Európában a hagyományos szélsőjobboldali csoportok a felelősek a zsidók elleni támadások jelentős részéért, ám a hátrányos helyzetű muszlim fiatalok is egyre többször támadnak zsidó célpontokat és embereket. A jelentés arra számít, hogy ez a trend folytatódni fog a muszlimok bevándorlásával, amíg a bevándorlók kimaradnak az oktatási és fejlődési lehetőségekből.

Kelet-Európában, ahol nincsenek jelentős iszlám közösségek, az antiszemita támadások túlnyomó többségéért a szkinhedek és a szélsőjobboldal egyes tagjai tehetőek felelőssé. Az antiszemitizmus komoly probléma maradt Oroszországban és Fehéroroszországban és a volt Szovjetunió néhány más helyén is. Az ottani zsidókkal kapcsolatos sztereotípiák, mely szerint a zsidók manipulálják a világgazdaságot, jó táptalajt szolgáltatnak az antiszemita támadásoknak, amelyeket leginkább az ultranacionalisták és szélsőjobboldaliak követnek el. Az amerikai jelentés ír bíztató dolgokat is a térségről: a holokauszt történetének oktatása és a toleranciára nevelés, a tanárok képzése hosszú távon megoldást jelenthet az antiszemitizmus legyőzésére. 

A magyar kormány komoly erőfeszítéseket tett az antiszemitizmus elleni küzdelemben, amikor világos és egyértelmű kijelentésekkel lép fel a szélsőjobboldal kódolt antiszemita beszédével szemben, valamint ilyen tettnek számít, amikor a miniszterelnök nyilvánosan kijelentette, hogy a holokausztban maguk a magyarok is felelősek - állapította meg az amerikai külügyminisztérium. (Medgyessy Péter a Holokauszt Emlékközpont avatásán mondta ki, hogy a "magyarok követték el magyarok ellen", vagyis a magyar zsidóság hatvan évvel ezelőtti tragédiájában a magyarok is közreműködők és felelősök voltak.)

A jelentés Magyarországról szóló része tételesen felsorolja az itt történt antiszemita eseteket. Kipellengérezi a Magyar Rádió Vasárnapi Újság című műsorát, ahol antiszemita álláspontok szoktak elhangozni. Megemlíti a köztévé azóta már megszüntetett műsorát, az Éjjeli menedék-et, ahol egy angol holokauszttagadóval, David Irvinggel készítettek interjút. Szerepel a szégyenlistán a Demokrata nevű hetilap, amely antiszemita és holokauszttagadó cikkeket jelentet meg. 

A jelentés nem hagyja szó nélkül, hogy több száz fős közönség jelenlétében avatták fel a Balaton partján Teleki Pál egykori miniszterelnök szobrát, akinek nevéhez Európa első zsidótörvénye fűződik. A szobrot eredetileg a budai várban helyezték volna el, de a tiltakozások miatt végül is vidékre került. 

A jelentés szól arról, hogy a bíróság feloszlatta a neonácinak tartott Vér és Becsületet, és beszámolt arról, hogy az újonnan alakult hungarista Magyar Jövő nevű szervezet a nyilas hatalomvétel 60. évfordulóját egy utcai demonstrációval akarta megünnepelni. A rendőrségk nem talált törvényi alapot arra, hogy betiltsa a tüntetést, de számos szervezet abban az időpontra és arra a helyre szervezett antifasiszta tüntetést, és kiszorította a nyilasokat.

A tanulmány foglalkozik egy MIÉP-es képviselő és református lelkész (ifj. Hegedűs Loránt) ügyével is, akit közösség elleni izgatással vádoltak, mivel egy helyi lapban a "galíciai jöttmentek" kirekesztésére szólított fel. Első fokon felfüggesztett börtönre ítélték, másodfokon viszont felmentették a politikust.