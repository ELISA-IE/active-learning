Dagadt burzsujoktól féltik a Tabánt

A Tabánban megkezdődött fakivágások ellen tiltakozik az ATTAC civil szervezet. Attól tartanak, hogy ott, ahol eddig fiatalok és zsonglőrök tanyáztak, a jövőben "gazdag burzsujok" napoznak a szálloda medencéje mellett. A Gellérthegy lábánál nemrég kezdődött el az évek óta húzódó átalakítás: luxusszálloda épül, mely csatlakozik a törökfürdőhöz.

"Ugye Te sem szeretnéd, hogy a Tabánt ledózerolják, és jólelkű fiatalok helyett gazdag burzsujok süttessék ott dagadt testüket, az ötcsillagos Kempinski Hotel medencéinél?" - így kezdődik a jövő szerdai tüntetésre szóló felhívás az ATTAC weboldalán. A Gellérthely lábánál megkezdett szállodaépítés miatt az utóbbi hetekben több mint egy tucat ősfát vágtak ki, ezeket pedig további fakivágások követik. A civil szervezet közleménye szerint nemcsak az egyik utolsó szabadtéri, közösségi pihenőhely szűnik meg, hanem ellehetetlenül az évek óta heti rendszerességgel itt találkozó zsonglőrök, dobosok, mutatványosok helyzete is.

A június 8-i demonstráció résztvevői azt követelik, hogy a befektetők ne sajátíthassák ki a mindennapi emberek által használt közösségi tereket, és az önkormányzatok kezdeményezzenek helyi népszavazást hasonló döntések meghozatala előtt. Többek között erre a problémára hívják fel a figyelmet vasárnap a Nagyréten is. Az egész napos rendezvényen zenekarok lépnek fel és bemutatót tartanak a zsonglőrök is.

A Tabánban évek óta kilátásba helyezett átalakítás idén áprilisban kezdődött. A törökfürdőhöz csatlakozó luxusszálloda a tervek szerint jövő ősszel fogadja az első vendégeket. A teljes beruházás költsége hét milliárd forint, ebből tíz százalék az állami rész. A szállodaépítést és fürdőfelújítást tartalmazó első ütem megvalósításához 750 millió forint vissza nem térítendő támogatást ad a kormány. A Rác fürdő mellé épülő hotel üzemeltetője a Kempinski lesz. Az építők korábbi nyilatkozatai szerint a Rác Fürdő melletti színpad, illetve a környéke sértetlen marad.

Az ATTAC (Alakulat a Tőketranzakciók Adóztatásának az Állampolgárok Céljára) több mint negyven országban jelenlévő civil szervezet. Egyik alapvető célja, hogy a tőketranzakciók megadóztatásával az állam egy jobb társadalmi lét alapjait teremtse meg.