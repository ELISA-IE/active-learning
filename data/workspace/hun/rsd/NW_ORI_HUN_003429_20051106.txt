Halálos tornádó söpört át Indianán

21 halálos áldozata és 200 sebesültje van annak a tornádónak, amely vasárnapra virradó éjjel csapott le az Egyesült Államokban. A forgószél miatt többezer háztartás maradt áram nélkül Kentuckyban és Indianában.

21 halálos áldozatot szedett egy tornádó vasárnapra virradó éjjel Amerikában - adta hírül a Washington Post. A sebesültek száma 200 körülre tehető. A forgószél helyi idő szerint hajnali két órakor érkezett meg az Egyesült Államok középső részén fekvő Indiana államba és Kentuckyba. 

A vészjelző szirénák csupán tíz perccel a tornádó megérkezése előtt szólaltak meg. A tűzoltóság szerint az áldozatok valószínűleg aludtak, ezért nem hallották meg időben a figyelmzetetést.

A forgószél letarolt egy kempinget és lerombolt több előregyártott házat. 21 ezer háztartás maradt áram nélkül, több helyről gázszivárgást jelentettek.

A meteorológiai szolgálat előrejelzése szerint a tornádó még dühödtebbé válhat, és széllökései elérhetik a 250-300 kilométeres óránkénti sebességet is. A tornádókat osztályozó ötös fokozatú Fujita-skálán a mostani vihar egyelőre a 3-as besorolást kapta.A vasárnapi tornádón kívül idén hét forgószél pusztított az Egyesült Államokban, összesen 10 halálos áldozatot követeltek.