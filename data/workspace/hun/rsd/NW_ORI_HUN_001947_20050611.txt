Állítólag kifütyülték Szilit az MSZP-s küldöttek

A miniszterelnök szerint korábban kellett volna mondania, hogy nem Szili Katalin a megfelelő jelölt az államfői posztra, míg Szili Gurcsányt hibáztatta a kudarcáért. A zárt kongresszusról kiszivárgó hírek szerint kifütyülték beszéde során Szili Katalint. Hiller István pártelnök bizalmi szavazást kért saját magával szemben, amelynek során a küldöttek elsöprő többsége támogatta őt.

Zárt ajtók mögött tartották az MSZP rendkívüli kongresszusát, ahol a számukra kudarccal végződő államfőválasztás utáni helyzetet értékelték.

A kongresszus után kiosztották a kormányfő és a pártelnök beszédének szövegét. Eszerint Gyurcsány Ferenc elismerte, hogy hibázott, mivel nem mondta azt ki, hogy Szili Katalin nem a megfelelő jelölt, vele nem lehet nyerni. Ezt azért nem mondta korábban, mert nem akarta, hogy azt gondolják róla, hogy nem szereti Szilit. "A hét elején politikai vereséget szenvedtünk. Vereséget ránk nem az ellenzék mért. Vereséget ránk nem a Szabad Demokraták Szövetsége mért. Mi vertük meg önmagunkat, és ez a valódi probléma" - mondta Gyurcsány Ferenc, aki bírálta a pártot is: "a Magyar Szocialista Párt összekeverte a jelölés jogát a választás képességével. A politikai lelkesültségben összekeveredett a Köztársaság a Köztársaság térrel."

Hiller István pártelnök lényegében magára vállalta a felősséget az elnökválasztási kudarc miatt, és Lendvai Ildikó frakcióvezető is elnézést kért a történtek miatt. "Hibát vétettem, hogy az elnökjelölő kongresszuson, még a szavazás előtt nem mondtam el nektek világosan, hogy koalíciós támogatás híján nem tudom garantálni a jelölt megválasztását. Tévedtem, mert azt gondoltam, hogy a hit, Szili Kati ismertsége és országos népszerűsége elég arra, hogy másokat, azokat, akiknek más volt az érdekük, mint a miénk, meg lehet, vagy meg tudom győzni. Hittel helyettesítettem a racionalitást, és ez súlyos hiba volt" - vallott a kongresszusnak a pártelnök a nyilvánosságra hozott beszéde szerint. 

Hiller javaslatot tett arra, hogy a párt országos elnöksége alakítsa meg a párt országos választási bizottságát. Ennek elnökének Gyurcsány Ferenc miniszterelnököt, helyetteséül pedig saját magát ajánlotta. Hiller István bizalmi szavazást kért maga ellen, és a kongresszus elsöprő többsége (kézfelemeléssel történő szavás útján) bizalmáról biztosította pártelnöki tisztségében. (480 szavazatból csak 9 ellenszavazat volt 15 tartózkodás mellett, a többiek támogatták Hillert.) 

A szocialisták elbukott államfőjelöltje, Szili Katalin viszont a kormányfőt bírálta, mert nem állt ki határozottan mellé, hogy megszerezze az SZDSZ szavazatait. A kiszivárgó információk szerint Szili beszédét füttyszó kísérte, amikor nem adott megfelelő magyarázatot arra, hogy miért nem lépett vissza az utolsó forduló előtt. Toller László, aki a párton belül határozottan támogatotta Szili Katalin jelöltségét, Szilihez hasonlóan Gyurcsányt hibáztatta a vereségéért. Ezt a kijelentését szórványos füttyszó kísérte.

Politikai nyilatkozat

A kongresszuson elfogadott politikai nyilatkozatotban közölték, hogy méltónak tartják Sólyom Lászlót a Köztársaság elnökének, akitől azt várják, hogy tartson egyenlő távolságot a pártoktól. A párt megköszönte Szili Katalinnak a jelöltségét, ami "igazi baloldali kiállás volt". "Tévedtünk!" állapították meg a jelöltjükhöz való kitartó ragaszkodással kapcsolatban, mivel "azt feltételeztük, hogy a koalíciós szolidaritás erősebb". A Kongresszus ugyanakkor hitet tett a koalíciós kormányzás folytatása mellett. A nyilatkozat szerint az államfőválasztás alatt a párt erkölcsi fölénye egyértelművé vált. A kongresszus felkérte az Elnökséget, hogy alakítsa meg a párt Országos Választási Bizottságát, és javasolta, hogy annak elnöke Gyurcsány Ferenc miniszterelnök, helyettese Hiller István pártelnök legyen. 