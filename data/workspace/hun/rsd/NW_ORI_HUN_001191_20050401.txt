Folytatódnak a viták az elhunyt agykárosult nő miatt

Az amerikai republikánusok a bíróságok felülvizsgálatával fenyegetnek a csütörtökön mesterséges táplálás hiánya miatt elhunyt Terri Schiavo ügye miatt. A hozzátartozók pedig a nő temetésének módján huzakodnak. A 15 éve éber kómában fekvő és csütörtökön elhunyt nő ügyében az őt életben tartani akaró szüleit támogató politikusok akarata tört meg a sorozatosan a felesége haláláért küzdő férj javára döntő bíróságokon.

Hiába halt meg, folytatódik a vita Terri Schiavo sorsáról az Egyesült Államokban. A 41 éves, 15 éve éber kómában lévő asszony csütörtökön hunyt el, miután két hete leállították mesterséges táplálását. Tom DeLay az amerikai törvényhozás alsó házának republikánus elnöke azt közölte, "Megígérjük a Schindler családnak, hogy nem hagyjuk, hogy Terri hiába halljon meg... Megvizsgáljuk azt az arrogáns, önállóskodó és rejtélyes bírósági gyakorlatot, amely fittyet hány a kongresszus és az elnök akaratának".

Az asszony sorsán hét éve huzakodnak a bíróságokon Schiavo szülei és férje. Előbbiek lányuk minél további életben tartását szerették volna elérni, férje ugyanakkor pont haláláért küzdött, azt hangoztatva, hogy neje nem akarna tovább élni, ha tudná, milyen állapotban van. A helyi és szövetségi bírói fórumok azonban rendre a szülők akaratával ellentétes döntéseket hoztak az éber kómában lévő nő ügyében.

Halála ugyanakkor nem tett pontot a férje és szülei közötti vitára. Hozzátartozói saját, külön temetést terveznek, jóllehet a végső nyugalomra helyezésben kénytelenek lesznek megegyezni. Katolikus vallású szülei Floridában temettetnék gyermeküket, míg férje, aki a holttest fölött rendelkezik, elhamvasztatná, és egy meg nem nevezetett philadelphiai településen helyezné végső nyugalomra - azt elkerülendő, hogy a szülők médiaeseményt kreáljanak a búcsúztatásból.

Hétéves huzavona egy életről

Terri férje először 1998-ben adott be keresetet a táplálás felfüggesztésére, ennek nyomán 2003-ban a floridai törvényhozás fogadott el egy olyan törvényt, amelyben lehetővé tették, hogy tovább táplálják a nőt. Az úgynevezett "Terri-törvényt" tavaly szeptemberben semmisítette meg a floridai legfőbb bíróság.

Két hete egy atlantai bíróság rendelte el a szívroham miatt agysérült nő mesterséges táplálásának felfüggesztését. A politika ekkor ismét közbelépett. Március közepén republikánus kezdeményezésre a törvényhozás olyan törvényt hozott, amely lehetőséget biztosított a nő szüleinek, hogy szövetségi bíróság elé vigyék az ügyet. 

A rendkívüli ülésen elfogadott törvényt a szenátus azonnal jóváhagyta, Bush elnök pedig szabadságáról hamarabb visszatérve aláírta - a gyors intézkedésre a rövid idő miatt volt szükség, az orvosok ugyanis két hetet adtak a nőnek a túlélésre tápanyagok nélkül -, ám hiába. Az ügyet tárgyaló szövetségi bíró ugyanis elutasította a szülők kérelmét a mesterséges táplálás folytatására, arra hivatkozva, hogy nem tudják kétséget kizáróan bizonyítani, hogy Schiavo állapotában pozitív irányú változás állhat be. A szülők ezután kétszer is az amerikai legfelsőbb bírósághoz fordultak, ám ott mindkét alkalommal elutasításra találtak.

Schiavo végül egy nappal azelőtt hunyt el, hogy letelt volna a két hét táplálásának felfüggesztése után. Férje mellette volt ekkor, ám szülei nem lehettek ott, egyik bátyja szerint pedig őt kiküldték a szobából, nem sokkal a halál előtt. 

A többség szerint helyes volt meghalni hagyni

George Bush elnök a halált követően közölte, az erősek feladata a gyengék védelme. "Olyan esetekben, amikor komoly kétségek és kérdések merülnek fel, inkább az élet mellett kellene dönteni" - mondta. A közvélemény-kutatások szerint ugyanakkor az amerikaiak többsége úgy véli, helyes volt meghalni hagyni a súlyosan agykárosult nőt. Az elhunytat várhatóan felboncolják, hogy megállapítsák, mekkora mértékben károsodott az agya, amikor 1990-ben szívrohamot kapott.

Az ügy miatt sok amerikai gondolta át, hogy mit tenne, ha hasonló helyzetbe kerülne, mint az éber kómában vegetáló asszony, és a Kansas City Star szerint tömegeket indított arra, hogy végrendelkezzen. Az asszony halálával kapcsolatos huzavona miatt felmerült a kormányzat helyes szerepe az élet és a halálról szóló döntésekben, illetve az, hogy vajon kongresszusi akciójukkal a republikánusok nem sértették-e meg pártjuk korlátozott kormányzásra vonatkozó alapelveit. 