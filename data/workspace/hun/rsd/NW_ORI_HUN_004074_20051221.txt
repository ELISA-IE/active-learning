Mára megteltek az IC-k

Nehéz lesz InterCity-helyjegyet váltani az ünnepek előtt. A vonatokra mostanra gyakorlatilag minden jegyet lefoglaltak. Az ünnepek előtti, utolsó tanítási napon sok diák utazik haza.

Megteltek karácsonyi hazautazókkal az IC-k. A frekventáltabb debreceni és miskolci IC-járatok nagy részére már lefoglalták a helyjegyeket - írja a Népszabadság. Szerdán, az utolsó tanítási napon sok diák utazik haza, a Budapest-Békéscsaba közötti Körös IC-re már valamennyi helyjegy elfogyott. 

A többi IC-re a helyjegyek felét értékesítette már a MÁV. Csütörtökre a Budapest-Debrecen közötti IC-kre már csak korlátozott számban van helyjegy. A december 23-i, mintegy 25-30 IC telített, a miskolci és a debreceni IC-vonatokon már csak kevés hely van. A MÁV mobil jegykiadó gépekkel segíti a jegyváltást a nagyobb pályaudvarokon és azt tervezi, újabb felsőoktatási intézmények mellett, a bevásárló-központokban is jegyirodát nyit jövőre. 