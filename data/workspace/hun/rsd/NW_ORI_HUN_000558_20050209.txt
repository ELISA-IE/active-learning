Nagyüzemben folyik az őssejt-levétel

Néhány hónapja már nagyüzemben végzik a szülészek az őssejt-minták levételét az újszülötteknél. Naponta tucatnyi terhes nő szerződik, hogy születendő gyermeke köldökzsinórjából vért vegyenek és lefagyasszák. A tevékenységet másfél éve még tiltották - írja a Népszabadság. 

Már több mint egy éve legálisan lehet gyűjteni Magyarországon is a köldökzsinórból nyert őssejteket. Az orvosok évente több ezer ilyen mintát vesznek. Az őssejt különlegessége, hogy osztódása során elvileg bármilyen sejt- és szövettípus kialakítása lehetséges. A többnyire kórházi hulladékként kidobott köldökzsinórból 20-200 milliliter, őssejtben gazdag vér nyerhető. A tapasztalatok alapján egy újszülött köldökzsinórvérének őssejtjei - megfelelő tárolás után - hosszú évek múltán is felhasználhatók bizonyos vérképzőszervi betegségek gyógyítására. Az Egészségügyi Tudományos Tanács szerint ugyanakkor annak az esélye, hogy erre egy újszülöttnek valaha is valóban szüksége lesz csupán egy a kétszázezerhez - írja a Népszabadság. 

A lap szerint az őssejttároló szolgáltatást itthon a pozsonyi székhelyű Ceptrától, a Sejtbank Kft.-től, valamint a budapesti és miskolci székhelyű Krió Intézettől is megvásárolhatják meg a kismamák. Az árak majdnem azonosak, 340-350 ezer forintba kerül a levétel és a körülbelül húszévi tárolási költség. 

Az egészségügyi minisztérium két éve döntött úgy, hogy szabályozza a köldökvér levételének, szállításának és tárolásnak feltételeit - a Sejtbank Kft. nagy visszhangot kiváltott köldökzsinórvér-üzlete nyomán. A szaktárca minimumfeltételek teljesítéséhez kötötte a beavatkozás elvégzését az intézmények számára. Az ÁNTSZ 2004 októbere óta egyre több kórháznak ad engedélyt erre. A Krió Intézet vezetője, Balogh István szerint a cégnek tíz kórház szülészetével van kapcsolata, egy éves működésük alatt 600 minta tárolására kaptak megbízást. A Sejtbank Kft.-nek 2002 óta több mint kétezer magyar ügyfele volt. A szlovák cég üzleti titokként kezeli ezt az adatot - írja a Népszabadság.