A büdzsé miatt aggódik az OECD

Erőteljes a magyar gazdaság bővülése az OECD szerint. A Gazdasági Együttműködési és Fejlesztési Szervezet szerint azonban aggasztóan alakul a költségvetés. A szervezet féléves jelentése szerint Magyarországon a pénzügyi stabilitás megteremtésének kell elsőbbséget kapnia. Az OECD szerint amennyiben nem lesz kiigazítás az államháztartásban, emelni kell majd az MNB jelenleg irányadó 6,0 százalékos kamatszintjén. A szervezet szerint a térségben Szlovákia produkálja majd a legnagyobb - 5,6 százalékos - gazdasági növekedést.

Erőteljesen bővül a magyar gazdaság, mérséklődik az infláció, a költségvetés alakulása viszont aggodalomra ad okot - állapítja meg Magyarországról szólva a Gazdasági Együttműködési és Fejlesztési Szervezet (OECD).

Az OECD évente kétszer hozza nyilvánosságra értékelését a tagországok teljesítményéről. A kedden nyilvánosságra hozott, őszi jelentésében, Magyarországról szólva a szervezet hangsúlyozza: elsőséget a pénzügyi stabilitás megteremtésének kell kapnia. 2006-ra a kormány az államháztartás hiányának jelentős csökkentését tervezi, de az olyan egyedi tételek, mint az autópálya-beruházások költségvetésen kívüli elszámolása, arra engednek következtetni, hogy a hiány a GDP 1 százalékával fog növekedni.

Az OECD megállapítja, hogy pénzügyi kiigazítás nélkül, a jelenleg 6,0 százalékon lévő irányadó kamatot emelni kell majd. "Olyan pénzügyi stratégiára van szükség, amely reális célok megvalósítását támasztja alá, erőteljesebb kiadási szigorral, ezzel lehet visszaszerezni a megbízhatóságot és el lehet kerülni a kamatprémiumok emelkedését" - olvasható. Az OECD Magyarország gazdasági növekedését az idén 4,25, jövőre 4,5 százalékban prognosztizálja.

A szervezet a közép-európai gazdaságról szólva megállapítja, hogy a növekedés gyors ütemű, de a régió négy uniós tagországa, köztük Magyarország esetében, fokozni kell a költségvetési fegyelmet az euró bevezetése érdekében.

Csehország esetében 4,75 százalékos GDP-növekedést várnak az idén, jövőre és 2007-re pedig 4,5 százalékot. A cseh költségvetési hiány a vártnál kedvezőbben alakul: az idén a GDP 4,0, jövőre 3,6, 2007-ben pedig 3,2 százalékát fogja kitenni. - Bár jók a maastrichti kritériumok teljesítésének kilátásai, a közszolgáltatásokat érintően, további pénzügyi reformok szükségesek a finanszírozhatóság hosszabb távú fenntartása érdekében - állapítják meg Csehországról szólva.

Lengyelország gazdasági növekedése a választások után, a kivitel felfutását kiegészítő, hazai keresletnövekedés hatására gyorsul: az idei évre prognosztizált 3,2 százalékról, jövőre 3,7 százalékra és 2007-re 4,3 százalékra. Az idén, a lengyel államháztartás hiánya a GDP 3,4, 2006-ban 3,6, 2007-ben pedig 3,3 százalékát teheti ki. Az OECD a költségvetési helyzet javulását attól teszi függővé, hogy az új lengyel kormány megvalósítja-e a szükséges kiadáscsökkentő intézkedéseket és milyen adómérséklést hajt végre.

Folytatódik a szlovák gazdaság gyors növekedése: az idén 5,3 százalékos GDP-növekedés várható, jövőre 5,6, 2007-ben pedig 6,2 százalékos lesz a fellendülés. Az OECD figyelmeztet arra, hogy az euróövezet előszobájába ( az ERM-2 rendszerhez) csatlakozó ország bevételei várhatóan csökkennek, ha sokan lépnek át a magán-nyugdíjpénztárakba. Ezzel ugyan a költségvetés hiánya 2007-re, a követelményeknek megfelelően a GDP 2 százalékos szintje alá csökkenhet, az államháztartás hiánya viszont meghaladhatja a 3 százalékos arányt. A sikeres euróövezeti csatlakozás tehát annak függvénye lesz, milyen kifizetésekre nyújt majd módot az unió új stabilitási és növekedési paktuma.