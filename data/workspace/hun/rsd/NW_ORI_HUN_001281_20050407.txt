WTO-val fenyegeti Kína az EU-t

A WTO alapelveinek megsértésével vádolja Kína az Európai Uniót. Brüsszel vizsgálatot indított a kínai textilimport csökkentésére, miután az év elején beszüntette a Kínával szembeni behozatali korlátozásokat.

Kína csütörtökön óva intette az Európai Uniót, hogy a textilkereskedelemben óvintézkedéseket érvényesítsen. A pekingi kereskedelmi minisztérium szerint a döntés ellentétben állna a Világkereskedelmi Szervezet alapelveivel. Kína szerint ráadásul nem csak az EU-s de az egész világ textilkereskedelmét előnytelenül érintené - írja a BBC News.

Kína párbeszéd beindítását javasolja azután, hogy az év elejével az EU beszüntette a behozatali korlátozásokat, viszont a várható kínai textilkiviteli hullám ellensúlyozására védelmi intézkedéseket tervez - tudósít az MTI.

Az Unió egy "korai figyelmeztető rendszert" vetne be a kínai import féken tartására. Amennyiben a kínai behozatal erőteljesen növekszik, az EU bizottsága tárgyalásokat kezdeményez Kínával - közölte Peter Mandelson kereskedelmi biztos szerdán. Franciaország, Olaszország és más EU-tagország is, valamint az európai textilipar érdekképviseleti szervezetei sürgetik a bizottságot, hogy hozzon ellenintézkedéseket.

Kína jelenleg a világ textilkivitelének 20 százalékát adja, ez az arány azonban 2010-re 50 százalékot is elérhet a prognózisok szerint. Az EU bizottságának jogában áll intézkedéseket hozni, amennyiben a Kínából eredő behozatal 2004-hez képest a 10-100 százalékos mértékben megugrik. 

Nemrég az Egyesült Államok vezetett be korlátozó intézkedéseket Kínával szemben. Az amerikai textilipar szerint a WTO-tagság óta 1000 százalékkal nőtt a kínai textilimport az USA-ba. A WTO elvileg megengedi, hogy az az ország, amelyben "piaci szakadást" idézett elő a kínai áruk tömeges megjelenése, 2008-ig évi 7,5 százalékra korlátozza  a kínai textilipari import növekedését.