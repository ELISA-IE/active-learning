Két szabadnapot veszítünk el jövőre

Január 1. és augusztus 20. lesz csak vasárnap 2006-ban, a többi ünnep hétköznapra esik. Idén négy szabadnapot veszítettünk el azért, mert szombatra vagy vasárnapra esett az ünnep.

Jövőre alig veszítünk el szabadnapokat azért, mert hétvégére esnek az ünnepek. Csak január 1. és augusztus 20. lesz vasárnap. A többi ünnepnap (értelemszerűen húsvét vasárnap kivételével) hétköznapra esik. Március 15. szerdára, május 1. és október 23. hétfőre, november 1. szerdára esik. Karácsony, azaz december 25. és 26. hétfőn és kedden lesz 2006-ban.

Az idei év ezzel szemben különösen szerencsétlen a munkaszüneti napok szempontjából. 2005-ben ugyanis május elseje, augusztus 20-a, október 23., és karácsony első napja is szombatra vagy vasárnapra esik. Így négy pihenőnapot veszítettek a munkavállalók.

A munkaügyi minisztérum közleménye szerint 2006-ban nem kell arra számítanunk, hogy az ünnepnapok miatt átszervezik a munkanapokat is és az ünnep utáni szombaton kell ledolgozni a hosszú hétvége miatti szabadnapot. 2005-ben azonban erre kétszer is sor került, mert március 15-e és november 1-je is keddre esett. Ezért a két hétfői munkaszüneti napért "cserébe" két szombat munkanap lett.

A jogszabályok szerint, ha a munkaszüneti nap keddre vagy csütörtökre esik, akkor a munkaügyi miniszteri döntése nyomán a hétfő vagy a péntek pihenőnap, amelyet az előtte vagy utána lévő szombaton dolgozunk le.