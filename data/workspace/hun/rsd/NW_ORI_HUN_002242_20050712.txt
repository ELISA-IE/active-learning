Nincs elég kegyeleti szoba a kórházakban

Az Egészségügyi Minisztérium két éve kötelezte a kórházakat, hogy alakítsanak ki kegyeleti szobákat, ahol a hozzátartozók elbúcsúzhatnak elhunyt rokonuktól. Ha 2006-ig nem teszik meg, az ÁNTSZ visszavonhatja működési engedélyüket. Ennek ellenére sok helyen még mindig nem alakítottak ki ilyen szobákat. Ezt részben a pénz, részben a megfelelő helységek hiányával magyarázzák. Ahol viszont van, ott azt mondják, hogy az emberek egyelőre nem használják azokat. 

Az Egészségügyi Minisztérium két éve határozott a kegyeleti szobák kialakításáról, ahol a hozzátartozók elbúcsúzhatnak elhunyt rokonuktól. A rendelet szerint minden kórházi osztályon kell lennie egy ilyen helységnek. Ha 2006-ig nem történik meg a alakítanak ki ilyen szobát egy kórházban, az Állami Népegészségügyi és Tisztiorvosi Szolgálat visszavonhatja az intézmény működési engedélyét.

Bár már 2003-ban hatályba lépett a rendelet, sok helyen még mindig nem alakítottak ki ilyen szobákat. A dél-dunántúli régióban például mindössze két intézménynek van ilyen helyisége. Kegyeleti szobák híján a gyakorlat az, hogy a halál beállta, illetve annak megállapítása után az elhunytat -  meghatározott idő elteltével - a helyi proszektúrára szállítják. Így fordulhat elő, hogy a hozzátartozójuk helyett sokszor csak az üres ágyat találják a rokonok. Vannak olyan kórházak is, ahol paravánnal kerítik el a halottat, hogy a rokonok elbúcsúzhassanak tőle. Ilyenkor azonban előfordul, hogy a kórteremből nem tud mindenki kimenni, így a bent maradók is tanúi lesznek a rokonok fájdalmának.  

A Komlói Kórház egy azok közül a dél-dunántúli kórházak közül, ahol még nincs kegyeleti szoba. Nyirati Ferenc főigazgató az [origo]-nak elmondta, hogy most struktúra átalakítás zajlik a kórházban, és remélik, hogy ha a végére érnek, ki tudnak alakítani egy kegyeleti szobát is. Nem osztályonként egyet, hanem összesen, mert "ez egy nagyon kis kórház". A főigazgató szerint anyagilag mindenképpen megterhelő az intézménynek a szoba kialakítása. "Egyetértenék vele, ha központliag biztosítanák a pénzt rá" - fogalmazott. Ugyanakkor elmondta, hogy a probléma eddig is megoldott volt a kórházban, a proszektúra mellett ugyanis van erre a célra egy külön bejáratú helységük, ahol elbúcsúzhattak a hozzátartozók az elhunyttól.

A budapesti Szent János Kórház több kegyeleti szobával is rendelkezik, de minden osztályra náluk sem jut ilyen helység. Somogyvári Zoltánné ápolási igazgató kijelentette, hogy nagyon igyekeznek még több szobát kialakítani, de nem csak a pénz hiánya okoz problémát. "Az ágyszámot nem csökkenthetjük, és akármilyen szoba nem jó erre a célra. Megfelelően elkülönített, intim hangulatú helység kell". Az ápolási igazgató szerint ennek ellenére ki fogják alakítani a többi szobát is. 

Azt viszont fontosnak tartotta megjegyezni, hogy a meglévő kegyeleti szobákat sem használják ki teljesen. "Vagy nem így akarnak elbúcsúzni, vagy nem hallottak még erről a lehetőségről" - találgat. A kórháznak kötelessége megemlíteni a szobát, de a felvilágosítás nem egyszerű. "Kiírhatjuk, hogy a kegyeleti helység a hozzátartozók rendelkezésére áll, de nem szerencsés, ha a betegek, rokonok egy ilyen felirattal szembesülnek rögtön, hiszen az emberek gyógyulni jönnek a kórházba".