Indiába terjeszkednek a kínai telekom óriások

Több százmillió dolláros üzleteket kötött Indiában Kína két vezető telekommunikációs cége. A megbízásokat az után jelentették be, hogy a két ország vezetői rendezték az évtizedes határvitákat, és gazdasági együttműködési megállapodásokat írtak alá.

Indiai üzleteket nyert el Kína két vezető telekommunikációs cége, a ZTE, és a Huawei Technologies. Indiában jelelnleg százmillió vonaloas telefonelőfizető van, az üzlet azonban  az internet és a mobilkommunikáció mellett is folyamatosan bővül. A ZTE 208 millió dollár értékben szállít majd széles sávú internet-eszközöket az atlas Interactive indiai Internet-cégnek. 

A Huawei hetvenmillió dolláros megrendelést kapott mobil és vezetékes telekommunikációs eszközökre a HFCL cégtől. A kínai óriás által szállított eszközöket Pandzsáb, Himcsál Prades, Dzsammu és Kamsír tartományokban üzemeltetik majd - tudósít a BBC News.

A Huawei Kína legnagyobb, a ZTE pedig második legnagyobb telekommunikációs vállalata. A ZTE 2006-ra termékeinek 40 százalékát külföldre akarja értékesíteni. Az indiai üzlet megkötése után a cég azt tervezi, hogy kutató-fejlesztő központot hoz létre Pakisztánban.

Az üzletek megkötését nem sokkal az után jelentették be, hogy Wen Csiabao kínai miniszterelnök gazdasági együttműködési megállapodást írt alá indiai kollégájával, Manmohán Szinggel.