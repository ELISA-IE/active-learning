Támadják a brit gyermek anyák jogát az abortuszhoz

Elavultnak nyilvánította a brit Családtervezési Egyesület a szülők beleszólását a gyermek anyák abortuszába - írja a Guardian. A szülők és a gyermekek jogait a brit legfelsőbb bíróságon vitatták meg, miután egy anya pert indított annak a kormányzati irányelvnek az eltörlésére, amely lehetővé teszi, hogy 16 éven aluli gyermekeken - ha ők így kívánják - a szülők tudta nélkül végezhessenek el abortuszt. 

Elavult és a nyugat-európai társadalmi változásokat tagadó hagyományos atyáskodó hozzáállást jelképezi az a szülők körében régóta élő hit, hogy ők tudják, mi a legjobb gyermeküknek - hangzott el csütörtökön a brit legfelsőbb bíróságon. Ezzel próbálta megvédeni Nathalie Lieven, a brit Családtervezési Egyesület (Family Planning Association - FPA) képviselője azt a kormányzati irányelvet, amely lehetővé teszi, hogy az orvosok szüleik tudta nélkül adjanak fogamzásgátlási tanácsokat, illetve végezzenek terhességmegszakítást 16 éven aluli gyermekeknél. A szülői jogokról folyó vitát egy édesanya keresete indította, aki az irányelv eltörlését szeretné elérni - írja a Guardian.

Nathalie Lieven szerint már nem szükségszerűen a szülők azok, akik a legjobb tanáccsal tudnak szolgálni gyermekeiknek, ha fogamzásgátlásról, szexuális fertőzésekről vagy terhességmegszakításról van szó, és nincs joguk tudni, ha 16 éven aluli gyermekük ilyen jellegű ügyben fordul orvoshoz. "Semmi kétség sem fér ahhoz, hogy egy gyermeknek joga van ahhoz, hogy bizalmasan kezelje ilyen jellegű ügyeit. Egy szülő joga nem szabad, hogy felülmúlja egy gyermek jogait" - jelentette ki csütörtökön az egyesület képviselője.

Lehetnek olyan szerető szülők, akiknek szélsőséges nézeteik vannak a fiatalkorúak szexuális életével, az abortusszal vagy a fiatalkorúak gyermekvállalásával kapcsolatban. Ezek miatt még a legszeretőbb családban is előfordulhat, hogy a gyermek úgy érzi, nem szeretne beszámolni a szüleinek ezekről a dolgokról - érvelt Nathalie Lieven. 

Az aggódó anya védője szerint ugyanakkor a közvélemény megdöbbentőnek fogja találni ezt az érvelést. "Fel merem tenni, az emberek nagy többsége ebben az országban azt a nézetet osztja, hogy az esetek túlnyomó többségében egy gyermek jólétéről a legjobban saját szülei dönthetnek" - idézte a brit lap Philip Haverst. Az ügyvéd szerint az embereket megdöbbentené, ha azt mondanák nekik: ez a nézet túlhaladott. "Ha nem a szülők a legmegfelelőbb emberek, hogy tanácsot adjanak gyermeküknek, akkor ki az?" - kérdezte.

Az ügynek az adott még egy fordulatot, hogy kiderült, a pert közel egy éve elindító Sue Axonnak is van egy 16 éven aluli lánya, aki jövő márciusra vár gyermeket. A lány ugyanakkor - az édesanya szerint - nem szeretné elvetetni gyermekét. Az 51 éves anya azzal indokolta a kereset beadását, hogy húsz évvel ezelőtt rajta is abortuszt végeztek el, ami neki "bűntudatot, szégyent és depressziót okozott éveken keresztül". 

Sue Axon azt követően indított pert, hogy tavaly a brit egészségügyi minisztérium a brit felsőház egy 1985-ös határozatával ellentétesen foglalt állást. A '80-as évek elején egy tízgyermekes anya kezdett kampányolni a 16 éven aluliak szülők tudta nélkül való terhesség-megszakítását lehetővé tevő, már akkor életben lévő irányelv ellen. Az ügyben a felsőház mondta ki a végső szót, amely ugyan fenntartotta az irányelvet, de kikötötte, hogy ez csak kivételes esetekben fogadható el. A tavalyi minisztériumi állásfoglalás szerint ugyanakkor a szülők tájékoztatása az, amit kivételesnek kell tekinteni az ilyen ügyekben.

Az európai államok közül Nagy-Britanniában végzik a legtöbb abortuszt - írja a Guardian.