19 éve kínlódnak a foghíjas M0-val

Önkormányzatok és civil szervezetek által indított perek sorozata lassítja évek óta az M0 körgyűrű építését. Hatvan éve tervezik, 19 éve kezdték építeni, de még mindig nem készült el a teljes budapesti körgyűrű. Arra egyelőre remény sincsen, hogy belátható időn belül megépül az M0 befejező, nyugati része, és teljessé válik a főváros körüli elkerülő út. A legjobb esetben az M1-től Budakalászig autózhatjuk körbe Budapestet gyorsforgalmi úton két év múlva.

Hatvan éve tervezik a fővárost elkerülő körgyűrű megépítését, az utat azonban máig sem sikerült megépíteni, ráadásul arra, hogy az M0-n meg lehessen kerülni Budapestet, a közeljövőben nincs esély. Az utóbbi években folyamatosan csúszott a körgyűrű építése, mert több önkormányzat és civil szervezet is megtámadta a terveket és engedélyeket.

Hiába ígérte azt az Orbán-kormány még 2002 februárjában, hogy az M0 északi hídja 2005-re elkészül, a híd építése máig nem kezdődött el, csak a tervek állnak rendelkezésre és az előkészítő munkálatokhoz láttak hozzá, jelenleg azonban több per is a híd útjában áll. A mostani elképzelés szerint 2007-ben utazhatunk a hídon.

Medgyessy Péter még miniszterelnökként, 2004 májusában szintén túlzottan optimista volt, azt mondta, hogy 2007-re az M0 körbeér, valódi körgyűrűvé válik. Erre azonban esély sincsen, mert nem csak az északi híd nem készült el, de a körgyűrű nyugati szektorára még pontos tervek sem készültek.

A kormányok túlzott optimizmusa miatt már módosítani kellett az autópálya-törvényt, és ez valószínűleg néhányszor megtörténik még a következő években. Ez a jogszabály írja elő, hogy milyen ütemben kell megépíteni az ország gyorsforgalmi útjait. Szakemberek szerint a nyugati szakasz előkészítését 2006-ig kell elkezdeni ahhoz, hogy a munkálatok 2015-ig befejeződhessenek. Most azonban még csak tanulmányok készültek erről a szakaszról, pontos tervek és elfogadott nyomvonal nincs. Béni Gyöngyi, a Nemzeti Autópálya Rt. szóvivője szerint elképzelhető, hogy nem gyorsforgalmi útként, hanem országútként fejezik be az M0-t. A nyugati szakasz nagy részét ugyanis a pilisi természetvédelmi területen kell átvezetni.

Már eddig is számtalan pert indítottak, amely lassította az M0 megépítését, még most is tart több bírósági eljárás. Három település áll perben a kormánnyal, Szigetmonosotor, Budakalász és Pomáz pereskedik az M0 északi hídja miatt. A települések többletberuházásokat szeretnének elérni. Szigetmonostor ahhoz ragaszkodik, hogy épüljön meg egy kishíd a nagy M0-híd építésével párhuzamosan, ami Szentendrével kötné össze a települést. A hidat többen ellenezték, többek között a vízművek, mert szerintük az építkezés után sok kút vizét csak tisztítással lehetne használni, ami drágítaná az ivóvizet. Elkerülő utat is szeretnének az önkormányzatok cserébe azért, hogy elálljanak a pertől. A helyzetet tovább bonyolítja, hogy a zöldek is beperelték az NA Rt.-t, mert szerintük is veszélyezteti az ivóvízbázist a kishíd.

Tavaly nyáron már elbuktak a zöldek jogerősen is egy közigazgatási pert, amelyet az M0 tervezett északi hídjának környezetvédelmi engedélye hatályon kívül helyezése miatt indítottak, a kishíd ügyében. A per 5 évig húzódott, majd a bíróság kimondta, hogy a hídra kiadott környezetvédelmi engedély érvényes és szabályos volt. Az újabb keresetet ezután nyújtották be.

Nem csak az említett három település és néhány civil szervezet tiltakozik, a III. kerületi önkormányzat sem tartja elfogadhatónak a jelenlegi terveket, mert szerintük túl közel vezetnék a lehajtót a békásmegyeri lakótelephez. Ráadásul még egy magánszemély is pereskedne az M0 várható környezeti hatásai miatt. Ha a bíróság elfogadja ügyfélként a magánszemélyt, nehéz helyzetbe kerülhetnek az útépítők: szinte korlátlanul jelentkezhetnének olyanok, akik úgy vélik, valamilyen érdeküket sérti a híd vagy az autóút.

Azért, hogy az önkormányzatokkal ne kelljen pereskedni, a gazdasági tárca peren kívüli egyezséget próbál kötni, de eddig ez még nem sikerült. Most azt remélik - ahogyan már évek óta -, hogy néhány héten belül megegyezhetnek.

Béni Gyöngyi szerint azért váltott ki ilyen indulatokat az M0, mert túl közel került az út lakott területekhez. Annak ellenére, hogy például a 11-es és a 10-es főút közötti szakaszon már 10 éve ismert, hogy hová tervezik a nyomvonalat, mégis beépült időközben a terület - panaszkodott a szóvivő.

Eddig az M0-ból csak a déli szakasz készült el teljesen 1994-ben, ami az M1 és M5 autópályákat köti össze. Ezután csak rövidebb szakaszok készültek el, majd az M0 továbbépítését a 2003-ban elfogadott autópálya-törvény határozta meg. A keleti szakaszt, amely az M5 és M3 autópályákat kötné össze, 2004-ben kezdték építeni, és az M5 és a 4-es főút közötti rész még idén ősszel elkészül. Az északi szakasz az M3-at kötné össze a 10-es főúttal, a nyugati pedig a 10-es utat az M1-gyel. Leghamarabb 2007 végére fejezhetik be teljesen az északi szakaszt, amiből csak kisebb részek készültek el eddig, de arra még évekig várnunk kell, amíg gyorsforgalmi úton teljesen körbeautózhatjuk a fővárost.

 

A jogszabályok szerint a teljes körgyűrűnek 2015-ig kell elkészülnie, az érvényes tervek szerint az M0 teljes nyomvonala 110 kilométer hosszú lesz. A nyomvonal azonban még 10-20 kilométerrel bővülhet a körgyűrű menti településekkel folytatott tárgyalások eredményétől függően.