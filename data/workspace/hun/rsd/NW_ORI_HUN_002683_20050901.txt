Lábady nem akar alkotmánybíró lenni

Nem vállalja újra a jelölést Lábady Tamás volt alkotmánybíró. Igaz, az SZDSZ is bejelentette, hogy nem támogatják volt alkotmánybírók újbóli megválasztását.

A hét elején még úgy tűnt, hogy megoldódik az alkotmánybíró-jelölés körüli hosszú vita. A parlamentnek négy új alkotmánybírót kell választania, és Szili Katalin házelnök bejelentése szerint meg is találták azt a négy embert, akit minden párt támogatna. Csütörtökre azonban kiderült, szó sincs tökéletes kompromisszumról, sőt, az egyik jelölt, Lábady Tamás volt alkotmánybíró, nem is indul újra a posztért. "Az alkotmánybírói újraválasztásra jelölésem a hozzájárulásom nélkül történt, és nem is kívánok megválni a jelenlegi beosztásomtól és hivatalomtól" - tudatta a Pécsi Ítélőtábla elnöke közleményében. Szili Katalin házelnök így szeptember 5-ére, hétfőre összehívta az Alkotmánybíróság tagjainak megválasztását előkészítő jelölő bizottság soron kívüli ülését.

Már tavasszal megállapodtak a pártok Bragyova András és Kovács Péter személyében, ők új tagjai lesznek a bíróságnak. Szili Katalin házelnök keddi bejelentése szerint abban is megállapodtak a pártok, hogy két bíró ismét tagja lehet a testületnek: az egyikük Holló András, az Alkotmánybíróság jelenlegi elnöke, a másikuk pedig Lábady Tamás lesz. Lábady 1999-ig volt alkotmánybíró, és különvéleményei alapján inkább konzervatív értelmezések jellemezték tevékenységét. Lábadyt 2001-ben a Fidesz, az MDF és a kisgazdák ombudsmannak is jelölték. Holló András 1996 óta alkotmánybíró, 2003 óta a testület elnöke, és még tavasszal azt nyilatkozta, hogy nem bízik mandátuma meghosszabbításában.

Lábady jelölésével kapcsolatban Áder János, a Fidesz frakcióvezetője csütörtökön elismerte, hogy ő hibázott, amikor nem tájékoztatta a négypárti tárgyalásokon résztvevő képviselőtársát, Répássy Róbertet, hogy a volt alkotmánybíró nem vállalja a posztot. A frakcióvezető elmondta: ő maga kérte fel Lábady Tamást még júniusban, a volt alkotmánybíró pedig először igent mondott, majd megváltoztatta döntését. Áder elmondta: a Fidesz a hétfői négypárti megbeszélésen javaslatot tesz a negyedik alkotmánybíró személyére. A jelölttel, aki még nem volt az alkotmánybíróság tagja, egyeztettek, és igent mondott.

Az SZDSZ azonban szerdán bejelentette, elvi fenntartások miatt nem szavazza meg a parlamentben jelenlegi vagy korábban volt alkotmánybírók mandátumhosszabbítását, illetve újraválasztását, bár az aktuálisan érintett személyekkel - Holló András jelenlegi alkotmánybírósági elnök és Lábady Tamás volt alkotmánybíró - kapcsolatban nincs kifogása. A szabad demokraták támogatása azonban nem elengedhetetlen, mivel az alkotmánybírók megválasztásához kétharmados többség kell. Így a jelenlegi helyzetben az ellenzéknek és a kormányoldalnak muszáj kompromisszumot kötnie. A tét jelentőségét jól jellemzi, hogy világviszonylatban is különösen erős jogai vannak a magyar Alkotmánybíróságnak.