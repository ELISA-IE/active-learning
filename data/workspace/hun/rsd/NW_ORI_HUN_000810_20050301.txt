Bandaháborút akadályoztak meg a rendőrök

Bandaháborúra készült egy, a Balaton északi partján működő bűnözői csoport. Arra készültek tavaly tavasztól, hogy likvidálják a rivális banda vezetőjét és átvegyék a hatalmat a Balaton-parton. A tervezett háborúskodáshoz Szerbiából csempésztek géppisztolyokat, pisztolyokat, de még egy puskagránátot is. A rendőrök azonban még idejében lecsaptak rájuk, így megelőzték a véres leszámolást.

Alvilági bandaháborút sikerült megelőznie a rendőrségnek azzal, hogy még idejében elkapták egy, korábban a Balaton északi partján tevékenykedő bűnbanda tagjait. Az ügy fontosságát azzal érzékeltette a rendőrség és az ügyészség, hogy Polt Péter legfőbb ügyész és Bene László országos rendőrfőkapitány is megjelent a bandaháborúval kapcsolatos büntetőeljárást ismertető sajtótájékoztatón. Polt azt mondta, hogy az ügy kiemelt figyelmet érdemel, mert azt egy szervezett bűnözői kör követte el, ráadásul komoly fenyegetések érték az igazságszolgáltatás több szereplőjét is a nyomozás során. Emellett többször megpróbálták akadályozni az eljárást. Bene László hozzátette, hogy most először fordult elő, hogy rendőröket, ügyészeket, sőt még egy bírót is fenyegetés ért ugyan a miatt az ügy miatt.

Arról azonban nem árultak el részleteket sem az ügyészség, sem a rendőrség vezetői, hogy pontosan hogyan fenyegették meg munkatársaikat. Csak annyit közöltek, hogy a szóban forgó szervezett alvilági csoporthoz köthető személyek jelentek meg több alkalommal is a nyomozásban eljáró vagy az ügyben érintett rendőrök, ügyészek munkahelyén, illetve lakásuk környékén.

Zsombok György, a Nemzeti Nyomozó Iroda bűnügyi főosztályvezetője ismertette a kecskeméti fegyvercsempészési ügyként korábban részben már ismertté vált eljárás részleteit és legújabb fejleményeit kedden. E szerint 2004 tavaszán szereztek tudomást arról a rendőrök, hogy egy, a Balaton partján tevékenykedő, szórakozóhelyeket is működtető, szervezett bűnözői csoport terjeszkedni akar, ezért arra készül, hogy likvidálja legfőbb riválisának vezetőjét. A bandaháborúra készülve több alkalommal is fegyvereket rendeltek Szerbiából. Emellett pontosan megtervezték a leszámolás körülményeit, és bérgyilkosokat is fogadtak.

Eközben azonban a rendőrök már figyelték a bandát, ezért tavaly augusztusban lecsaptak három férfira egy kecskeméti benzinkútnál. Ekkor megtalálták az éppen az országba csempészett fegyvereket. Két géppisztoly, négy pisztoly és egy puskagránát volt a három gyanúsított autójában.

A nyomozás során ezután tavaly szeptember 13-án egy összehangolt akció keretében öt gyanúsítottat fogtak el különböző helyeken. A rajtaütésen elkapták az alvilági banda egyik vezérét is. Ezzel sikerült megakadályozni, hogy megöljék a rivális banda vezetőjét. Korábban ugyanis már kitűzték a leszámolás időpontját, szeptember 17-re. Nem sokkal később elfogtak egy fegyvercsempészettel gyanúsított horvát férfit is.

A banda további tagjainak elfogásához idén februárig várniuk kellett a kommandósoknak. Február 7-én azonban három újabb gyanúsítottat kaptak el három különböző helyen. Ezután február 10-én is elfogtak három férfit. Ráadásul február 14-én megtalálták a rendőrök azt a korábbi fegyverszállítmányt is, amelynek létezését korábban ugyan sejtették, de nem tudták kideríteni, hogy hol rejtették el a fegyvereket.

Az egyik pesti bevásárlóközpont mögötti erdőben elásott fegyvereket és a banda még szabadon lévő tagjait úgy sikerült a rendőröknek kézre kerítenie, hogy a már elfogott és meggyanúsított bandatagok közül négyen együttműködtek a hatóságokkal, lényegében vádalku keretében. A gyanúsítottak olyan információkkal segítették a nyomozást, amely végül segített felgöngyölíteni az ügyet, cserébe viszont szabadon engedték a letartózatott gyanúsítottakat.

A február 25-én lezárult nyomozás után az ügyészség február 28-án, vagyis egyetlen munkanap alatt emelt vádat 11 ember ellen emberölés előkészülete, fegyvercsempészés és lőfegyverrel visszaélés miatt. Nánási László Bács-Kiskun megyei főügyész szerint azért tudtak ilyen gyorsan vádat emelni, mert az ügyészek és a rendőrök végig együttműködtek a nyomozás során. Így az ügyészek pontosan ismerték az ügyet.