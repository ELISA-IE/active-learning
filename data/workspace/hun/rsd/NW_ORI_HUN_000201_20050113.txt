A nyomor évei jönnek a Maldív-szigeteken

Közel 2 millió ember süllyedhet nyomorba Ázsia-szerte az Indiai-óceán partvidékén pusztító szökőár miatt. Az érintett országok közül várhatóan Sri Lankán és a Maldív-szigeteken lesz tartós a szökőár negatív hatása a gazdasági életre - véli az Ázsiai Fejlesztési Bank. 

A bank katasztrófa utáni első áttekintése szerint a cunami gazdasági növekedésre kifejtett hatása viszonylag csekély lesz, mivel a nagyobb városok és gyárak megmenekültek, ugyanakkor az alacsony jövedelemmel rendelkező emberek tömegei juthatnak nyomorba és kerülhet veszélybe a mindennapi megélhetésük. A leggazdagabb hitelező országokat tömörítő Párizsi Klub ezért szerdán azt a javaslatot tette, hogy az érintett országoknak adjanak moratóriumot adóságaik törlesztésére. 

A lépéssel segítséget szeretnének nyújtani a katasztrófa sújtotta országok kormányainak, hogy finanszírozni tudják a lerombolt part menti partszakaszok újjáépítését. Eddig csak Sri Lanka, Indonézia és a Seychelles szigetek jelezte, hogy elfogadja az ajánlatot. A többi ország egyelőre abban bízik, gazdasága elég erős ahhoz, hogy elkerülje a hitelezési szempontból kockázatos minősítést.

Ifzal Ali, az Ázsiai Fejlesztési Bank vezető közgazdásza szerint a legnagyobb veszélyt a tömeges nyomor kialakulása jelenti a természeti katasztrófa után. Az egyik legfontosabb feladatnak a segélyek gyors és pontos célba juttatását nevezte, mivel hatalmas tömegek élete függ a megfelelő higiéniai és egészségi feltételek megteremtésétől. 

A bank adatai szerint ma Ázsiában mintegy 1,9 milliárd ember él nyomorban - napi 2 dollárnál kevesebből - és félő, hogy ez a szám hamarosan mintegy egymillió indonéz és 645 ezer indiai emberrel nő. Sri Lankán 250 ezer, a Maldív-szigeteken pedig mintegy 23 500 ember süllyedhet nyomorba. A Maldív-szigeteken a lakosság mintegy 43 százaléka él kevesebb, mint 2 dollárból naponta, épp ezért az Ázsiai Fejlesztési Bank szerint ebben a két országban a legnagyobb a veszélye annak, hogy tartós gazdasági kihatásokkal jár a december 26-i pusztító szökőár. A colombói vezetés szerint az újjáépítés költségei Sri Lankán mintegy 3 milliárd dollárra rúgnak majd és az ehhez szükséges tervek kidolgozásához a kormány az Ázsiai Fejlesztési Bank, a Világbank és japán segélyszervezetek tanácsát is kikéri. 

Az említett két országgal szemben Indonézia, India és Thaiföld jelentős gazdasági fejlődésen ment keresztül az elmúlt években, amely azt jelentheti, hogy ezek az országok könnyebben viselik majd az újjáépítésekkel járó pluszköltségeket. Indonézia helyzetét némileg megkönnyíti, hogy ugyan az ország északi része, Aceh tartomány szenvedte a legnagyobb károkat, a régió gazdag olaj és földgáz lelőhelyei, illetve a kitermeléshez szükséges berendezések sértetlenek maradtak. Azt ugyanakkor egyelőre nehéz felmérni, pontosan mekkora kár keletkezett az itt élő szegény rétegek ingó és ingatlan vagyonában, mert ez attól függ, pontosan mekkora megművelt földterületet árasztott el a víz. 

Az Ázsia Fejlesztési Bank szerint Sri Lanka és a Maldív-szigetek kivételével ezért a legtöbb ország hamar túl fogja magát tenni az összességében csekélynek tekinthető gazdasági veszteségeken, sőt egyes területeken az újjáépítésben érdekelt vállalkozások több megrendelést kapnak, amelyek munkahelyeket teremtenek. 

Thaiföld és India is bejelentette, hogy maguk erejéből is helyre tudják állítani a károkat, ezért Thaiföld nem tart igényt adósságai visszafizetésének elhalasztására, India pedig kijelentette: nem szorul külföldi segítségre. Indonézia ugyanakkor a jelenlegi javaslatnál is erősebb könnyítést kér, mivel az ország a világ egyik legeladósodottabb állama - írja a BBC News Online. 