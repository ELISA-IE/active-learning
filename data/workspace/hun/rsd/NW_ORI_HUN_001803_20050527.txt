Kevesebbel emelik a fogyatékosok családtámogatását

Keveslik a fogyatékkal élő gyermeket nevelők a családtámogatási rendszer korrekciója során nekik szánt támogatásemelést. Az érintettek levélben fordulnak a döntéshozókhoz, mivel míg az egészséges gyerekeket nevelők családi pótléka duplázódik, addig ők csupán 30 százalékkal több támogatásra számíthatnak - írja a Népszabadság.

A családtámogatási rendszer tervezett korrekciója miatt diszkriminációra panaszkodnak a fogyatékkal élő gyermekeket nevelők. Az ok, hogy míg az ép gyermeket nevelők esetében a duplájára emelkedik a családtámogatás, az ő esetükben csak harminc százalék körüli emelkedésre lehet számítani - írja a Népszabadság.

Az érintettek levélben fordulnak a döntéshozókhoz. Hegedűs Lajos, a Fogyatékos Emberek Szövetségeinek Tanácsa elnöke szerint a kétszülős családokban 13700-ról 18 ezer forintra, az egyszülős családokban 15 700-ról 20 ezer forintra emelkedik a fogyatékos gyermekek után járó havi pótlék. Pedig már ez a növekedés is úgy jött, hogy a kormény korrigálta korábbi elképzelését, amivel az összes ilyen család veszített volna. 

Göncz Kinga esélyegyenlőségi miniszter szerint nem járhatnak rosszabbul a fogyatékkal élő gyermeket nevelő családok, és az a 37 milliárd forintos pluszforrás, ami most az ilyen támogatások rendszerébe kerül, fedezet lehet a korrekcióra. A fogyatékosok azonban ezt keveslik. 

Hegedűs szerint egy-egy fogyatékkal élő gyermek nevelése kétszer, háromszor akkora anyagi teher, mint az egészségeseké. Ráadásul ezek a családok könnyen fölbomlanak, és gyakori, hogy csak az egyik szülő neveli föl gyermekét, akivel többnyire otthon is kell maradnia - derül ki a Népszabadság írásából. 