Állítólag merénylet készült Bush ellen

Az elnök megölésére irányuló összeesküvéssel vádolnak egy amerikai férfit. A vád szerint a 2003-ban Szaúd-Arábiában letartóztatott Ahmed Omar Abu Ali több társával tervezgette George Bush megölését, emellett pedig az al-Kaidához akart csatlakozni, és támogatta is anyagilag a terrorszervezetet. Családja koholmánynak minősítette a vádakat.

George Bush amerikai elnök megölésére készült az al-Kaida. A merényletterv kedden került nyilvánosságra, amikor az elnök megölését célzó összeesküvés miatt vádat emeltek egy 20 hónapja terrorizmus miatt szaúdi őrizetben lévő amerikai állampolgár ellen. 

A vád szerint a 23 éves Ahmed Omar Abu Ali az al-Kaida szaúd-arábiai tagjaival együtt azt tervezte, hogy megöli az amerikai elnököt. Az összeesküvők két módszert mérlegeltek: "elég közel kerülni az elnökhöz, hogy az utcán le lehessen lőni", vagy autóba rejtett pokolgépet robbantottak volna. Paul McNulty, az eljárást vezető amerikai ügyész szerint Abu Ali "hátat fordított Amerikának" és most "a legsúlyosabb váddal vádolják, amellyel csak egy terrorizmust támogatót lehet".

Azt ugyanakkor nem hozták nyilvánosságra, hogy a vád pontosan milyen bizonyítékokon alapul. Csak azt tudni, hogy az FBI al-Kaidával kapcsolatos írásokat és fegyvermagazinokat foglalt le Ali Washington közelében fekvő otthonában, illetve megfigyelte a férfit. 

A texasi születésű Abu Alit, aki Virginiában fejezte be főiskolai tanulmányait 2003 júniusában Medinában fogták el a szaúdi hatóságok - egy hónappal a véres rijádi robbantások után. Családja és támogatói tavaly júliusban adtak be keresetet, amelyben szabadon bocsátását, vagy megvádolását követelték. Azt állították, hogy letartóztatását az USA kezdeményezte, és azért tartották szaúdi őrizetben, hogy elkerüljék az Egyesült Államok szigorú alkotmányos előírásait. Az amerikai állam végül januárban kezdeményezte Ali megvádolását a szaúdi kormányzatnál, vagy kiadását az USA-nak. Végül hazaszállították, de állítólag erről csupán hétfőn értesítették hozzátartozóit. Ali egyik ügyvédje arról számolt be, hogy védencét megkínozták a szaúdi őrizetben. Azt állítja, hogy megkorbácsolták.

A férfit hat rendbeli összeesküvéssel, és az al-Kaida anyagi támogatásával vádolják. A vádirat szerint Abu Ali csatlakozni kívánt az al-Kaidához, és olyan terrortámadás-szervező szeretett volna lenni, mint Mohamed Atta, vagy Halid Sejk Mohamed, a 2001. szeptember 11-i terrorakciók kulcsemberei. A vád szerint 2002 szeptembere és 2003 június 9-i letartóztatása között legalább három társával azon szervezkedett, hogyan tudnák meggyilkolni Bush-elnököt. Egyikük állítólag még meg is áldotta a merénylethez. Ali emellett állítólag Iránon keresztül akart Afganisztánba jutni, hogy csatlakozzon az amerikaiak elleni harchoz, csakhogy nem kapott iráni vízumot - írja a Guardian.

A vádakon azonban csak nevettek Abu Ali hívei, akik több mint százan jelentek meg az azokat ismertető washingtoni kerületi bíróságon kedden. A férfi apja koholmánynak nyilvánította a vádiratot. 