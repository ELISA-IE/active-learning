Hatalomátvétel az Antenna Hungáriánál

A tíz igazgatósági tagból nyolcat leváltott a svájci Swisscom az Antenna Hungária pénteki rendkívüli közgyűlésén. Az új hat főből álló testületbe a svájci cég négy főt delegált, megtarthatta viszont posztját László Géza vezérigazgató, és Lévay Örs, elnök.

A svájci SwisscomBroadCast AG átvette a hatalmat az Antenna Hungáriánál, miután négy emberét beültette az igazgatóságba - jelentette be a társaság a BÉT honlapján pénteken A rendkívüli közgyűlésen ugyanisaz igazgatóságból visszahívták Sinkovits Pétert, Macher Ákost, Simon Dénest, Sterk Pétert, Várhegyi Évát, Füzesi Attilát, Szabó Antalt és Kelemen Gábort, a felügyelő bizottságból Pitti Zoltánt, Wéber Juditot, Malejkó Norbertet és Lippényi Tivadart.

Az új igazgatósági tagok Jürg Rötheli, Giovanni Conti, Andreas Bolz és Mario Rossi lettek, míg a felügyelőbizottságban Christoph Brand, Stefan Nünlist, Beat Grossenbacher, Gabriel Rumo és Philip Kübler foglahat helyet.

A Swisscom Broadcast AG július végén szerezte meg részvényenként 5250 forintért, azaz összesen 46,76 milliárd forintért az Antenna 75 százalékát a Macquarie hírközlési konzorciuma, és az Österreichischer Rundfunk (ORF) konzorciuma előtt. A társaság egyébként a hatósági jóváhagyások után 15 nappal köteles nyilvános vételi ajánlatot tenni, részvényenként minimum 5250 forintért. Ennek egyébként korábbi ejelentésük alapján eleget is fognak tenni.