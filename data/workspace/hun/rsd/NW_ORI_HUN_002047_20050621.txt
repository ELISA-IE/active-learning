Az Amnesty tiltaná a sokkolót

Az elektromos sokkolók tesztelésének felfüggesztését követeli az Amnesty International emberi jogvédő szervezet. Szerintük a sokkoló nem humánusabb, hanem veszélyesebb a gumibotnál, hiszen az elmúlt négy évben több mint száz ember halálát okozta a tengerentúlon. A rendőrség száz sokkolót vásárol kipróbálásra, a tervek szerint ez váltaná fel a gumibotot.

Az Amnesty International (AI) emberi jogvédő szervezet követeli, hogy a kormány függessze fel az elektromos sokkolók tesztelését a rendőrségnél. Az AI azt is szeretné elérni, hogy a sokkolókat ne használják a börtönökben addig, amíg nem készül vizsgálat a szerkezet használatának veszélyeiről - áll az AI közleményében.

Az AI szerint megdöbbentő, hogy a rendőrség szakértői humánusabbnak tartják a sokkolót a gumibotnál, holott az valójában átmenetileg megbénítja az izmokat. Az AI adatai szerint az elmúlt négy évben Kanadában és az USA-ban 103 ember vesztette életét a sokkoló miatt. "Többek között a szívbetegek és a kábítószer hatása alatt állók számára is komoly egészségügyi kockázatot jelenthet a testüket érő elektromos feszültség" - áll a jogvédők közleményében.

Garamvölgyi László, az ORFK szóvivője az [origo]-nak úgy nyilatkozott, hogy a sokkolók használatának bevezetését a rendőrségi törvény lehetővé teszi, egyelőre azonban csak tesztelésről van szó. "A bevezetésről később döntünk. Egyébként a vám- és pénzügyőrség és a büntetés-végrehajtás már évek óta használ ilyet" - tette hozzá.