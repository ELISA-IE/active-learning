Leállnak a távolsági buszok hétfőn

Hétfőn reggel sztrájkolni fognak a buszsofőrök és az ország legtöbb településén leállnak a Volán-járatok. Nem tudott ugyanis megállapodni a Volán-dolgozókat képviselő szakszervezet és a munkáltatói oldal, a Közúti Közlekedési Vállalkozások Szövetsége pénteken sem az idei bérekről.

Nem született megállapodás a Volán-sofőröket képviselő közlekedési szakszervezet és a munkáltatói oldal között a pénteki bértárgyalásokon sem. Így hétfőn, január 24-én reggel az egész országban sztrájkolnak a buszsofőrök, üzemkezdettől reggel 9 óráig.

Szabó Enikő, a Volán-társaságokat képivselő közlekedési szakszervezet szóvivője azt mondta az [origo]-nak, hogy a Volán-sofőrök 12 százalékos béremelést követelnek, a munkáltató viszont csak 6 százalékos emelést ad, emellett 2 ezer forint béren kívüli juttatással hajlandó kiegészíteni a volánosok fizetését. Ezt azonban továbbra sem tartják elfogadhatónak a szakszervezet képviselői. Az egyezkedés november óta tart, azóta nem sikerül megegyezni.

A szakszervezet azért ragaszkodik a 12 százalékhoz, mert szerintük a Volán-társaságok mintegy 25 ezer munkavállalója átlagosan a 146 ezer forintos bruttó nemzetgazdasági átlagkeresetnél kevesebbet visz haza havonta. A munkáltatói oldal viszont azzal érvel, hogy az utóbbi két évben az átlagot meghaladó, huszonnyolc százalékos béremelést kaptak a volánosok, a hatszázalékos ajánlat pedig megegyezik az országos bérajánlással.

A MÁV még a tárgyalások lezárása előtt jelezte, hogy a tervezett munkabeszüntetés idejére sűríti járatait.