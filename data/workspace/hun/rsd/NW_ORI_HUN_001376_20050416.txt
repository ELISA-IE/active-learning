Körbezárta a víz a juhászt és 500 birkáját

Körbefogott a víz egy juhászt ötszáz birkájával együtt a Tisza által elöntött hullámtéren. A víz apad, így a juhász és állatai nincsenek életveszélyben, de a katasztrófavédelem készen áll a mentésre.

A Tisza által elöntött hullámtéren rekedt Tiszasasnál egy juhász ötszáz birkájával. A katasztrófavédelem szombati közlése szerint a víz körbefogta Jász-Nagykun-Szolnok megyében a többhektáros területet, de a juhász, illetve állatai nincsenek életveszélyben, mivel a víz apad.

Dobson Tibor, az Országos Katasztrófavédelmi Főigazgatóság szóvivője elmondta: a hatóságok többször figyelmeztették a juhászt, hogy ne menjen arra a területre legeltetni, pénteken délután végül ott rekedt. Csónakot kapott a helybéliektől, van rádiótelefonja is, de nem akarja a birkákat sorsukra hagyni.

A katasztrófavédelemnek azonban sem az állatok ellátása, sem pedig elszállítása nem feladata, kivéve, ha veszélybe kerülnek - tette hozzá Dobson Tibor. A tűzoltók és a polgári védelem szakemberei ugyanakkor felkészültek a mentésre, amennyiben az szükségessé válik.