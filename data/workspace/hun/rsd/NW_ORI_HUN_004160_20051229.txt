Kevesebb földgáz érkezhet hazánkba

A keleti gázvita gerjesztette kockázatok kivédésére két út kínálkozik: vagy a tárolókapacitást kell bővíteni, vagy alternatív beszerzési csatornát kell biztosítani. Az elsőre már kínál megoldást egy a parlament előtt lévő javaslat.

Még bizonytalan, hogy Kijev miként reagál, ha az orosz fél tényleg felfüggeszti a gázszállítást Ukrajnába: nem kizárt, hogy ez esetben az exportra - így Magyarországra - szánt gázt csapolnák meg az ukránok a fogyasztási igények kielégítésére.

Ha a gázt elzárják a határon túl, akkor nálunk is előfordulhat, hogy korlátozni kell a fogyasztást (ami a korábbi tapasztalatok szerint leginkább az ipari felhasználókat érintheti), bár a Mol szakértői szerint igen valószínűtlen, hogy az oroszok végül ehhez az eszközhöz nyúlnak. Mindemellett a társaság technikailag felkészült az esetleges korlátozásokra - olvasható a Napi Gazdaságban. 

A magyarországi föld alatti gáztározók teljes kapacitása 3,4 milliárd köbméter, amelyből még 2,4 milliárd köbméter szabadon felhasználható. Ez - minden beszerzési forrás elapadása esetén - másfél hónapra elegendő. Ehhez jön hozzá a magyarországi kitermelés, amely 700 millió köbméter. A Mol Rt. előzetes adatai szerint a jövő év első negyedévében, mintegy 5,5 milliárd köbméter fogyasztással lehet számolni, így összességében, az ország importfüggősége 40-50 százalék. 

Ha probléma merülne fel a szállítással kapcsolatban, akkor a vitás ügyet az olajcégek intézik egymás közt. A hosszú távú szállítási szerződés szerint ugyanis az orosz Gazprom kötelezettséget vállalt a gáz leszállítására. Arról, hogy milyen retorzióval élhet a Mol a szerződés megszegése esetén, nem kívántak nyilatkozni a magyar olajtársaságnál. 

A kockázatokkal szemben kétféle módon lehet védekezni: a tárolókapacitás bővítésével, illetve alternatív beszerzési források kiépítésével. Stratégiai készlete - a tárolókon kívül - igazából nincs az országnak (ahogy sok más európai országnak sem), ezt kívánja létrehozni egy jelenleg is a parlament előtt fekvő törvénytervezet a földgáz biztonsági készletezéséről. Eszerint a készletezéssel összefüggő feladatokat a Magyar Szénhidrogén Készletező Szövetség (MSZKSZ) látná el; a javaslatban a lakossági és kommunális kör éves fogyasztását alapul vevő készletezési kötelezettséget is megállapítanának. 

A törvénytervezet egyik passzusa szerint 1,2 milliárd köbméternyi mobil gázkészletet kell felhalmozni, amelynek kitárolási kapacitása legalább 45 napon keresztül 20 millió köbméter naponta. 

Ami az alternatív csatornákat illeti: Magyarország egyetlen lekötetlen importkapacitása az Ausztria irányából érkező, évente 1,5 milliárd köbméter gáz szállítására alkalmas vezeték, de emellett alternatív útvonalként szóba jöhet a majdan elkészülő Nabucco-projekt is, amelynek keretében Törökországból érkezne Ausztriáig Magyarországon keresztül a gáz, összesen 3400 kilométeres vezetéken. 

Nem kezdődtek egyeztetések a magyar és az orosz kormány között a Gazprom és Ukrajna közötti földgázátadási vita miatt - tudta meg a Napi Gazdaság Batiz András kormányszóvivőtől. A Molnak hosszú távú megállapodása van a Gazprommal, így feltételezhető - és a kormány is ebben bízik -, hogy ezt betartja ugyanúgy, mint mostanáig tette, pedig már eddig is voltak ilyen típusú nézeteltérések az oroszok és az ukránok között. Ha mégsem így lenne, akkor is hónapokra elegendő földgázkészlettel rendelkezik Magyarország - mondta a kormányszóvivő. A helyzet nemcsak Magyarország, hanem fél Európa problémája lenne, Németország például szintén nagyobbrészt Ukrajnán keresztül szerzi be a földgázt.