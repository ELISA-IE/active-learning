Rockzenét is tanítanának énekórán

Fejlesztené a gyerekek zenei ízlését és népszerűbbek lennének az énekórák, ha a rockzene is bekerülne az általános és középiskolai énekóra tananyagába - állítják az újítás kezdeményezői. A tanároknak jelenleg is lenne lehetőségük arra, hogy rockzenét vagy könnyűzenét illesszenek a tananyagba, de maguk sem tudják, hogyan kezdjenek hozzá, másrészt ez nem szerepel a teljesítendő tantervben.

A rockzene felől kellene közelíteni a diákokhoz ahhoz, hogy újra népszerűek legyenek az énekórák - állítja több zenével, illetve gyerekekkel foglalkozó szakember. A diákok körében ugyanis az egyik legkevésbé népszerű óra az ének, miközben a gyerekek a szabadidejük nagyrészét zenehallgatással töltik. Külföldi zeneiskolákban egyáltalán nem meglepő, hogy könnyűzenei slágerek is bekerülnek a tananyagba - mondta Pethő Attila, a bajai Eötvös József Főiskola adjunktusa. Abból kell kiindulni, amit a diákok szeretnek, hallgatnak, és az iskolai oktatás során onnan eljutni a komolyzenéig. "Ha Kodály körülnézne a mostani diákok között, valószínűleg ő sem ugyanazt a módszert javasolná, mint 50-60 évvel ezelőtt" - tette hozzá. Pethő Attila szerint elsősorban a tanárképzésben lenne szükség változásokra, hogy kidolgozzák annak a módszerét, hogy az énektanárok hogyan közelítsenek a rock-, illetve könnyűzenéhez, és onnan hogyan jussanak el a komolyzenéig a tanórákon.

A tanárok jelenleg is bevihetnék a rockzenét az énekórákra, de erre nagyon ritkán kerül sor, mert maguk sem tudják, hogyan fogjanak ehhez hozzá, másrészt ez nem is elvárás velük szemben, az ajánlott tantervben nem szerepel - mondta Garamvölgyi Zsolt, a pestlőrinci ifjúsági iroda munkatársa, aki már régóta szorgalmazza a jelenlegi gyakorlat megváltoztatását. Szerinte az énekóra presztízsét is növelné, ha megújítanák a tantervet és helyet kapna a rockzene. "Az elektronikus zenében is születnek értékek, azoknak is bele kellene férniük a tananyagba" - mondta. Tervek szerint meg kellene ismertetni minden fontos műfajt a gyerekekkel, a legjelentősebb zenésszel és a legfontosabb szerzeményekkel. Garamvölgyi szerint egy éven belül lehetne jelentős változásokat elérni a zeneoktatásban, ezt már többen is kezdeményezték az Oktatási Minisztériumnál. Az Oktatási Minisztérium az [origo] kérdésére közölte: a Nemzeti Alaptanterv lehetővé teszi a rockzene, illetve más zenei irányzatok, például jazz, swing oktatását is, sőt, a különböző zenei irányzatoknak kiemelt szerepet kell betölteniük az iskolai zeneoktatásban. Az iskola és a pedagógusok döntése, hogy milyen formában és milyen eszközökkel ismertetik meg a diákokat a modern zene sajátosságaival. Debrecenben külön iskolát hoztak létre a rockzene iránt érdeklődőknek, a Rocksulinak 350 tanítványa van, főleg középiskolások. Egy részüket komolyan érdekli a zenélés, sokan pedig csak hobbiból járnak ide. A gyerekek hiányolják az iskolából ezt a műfajt, ezért is iratkoznak be ide - mondta az iskola egyik vezetője. Félévente 16 ezer forintot fizetnek a heti egy alkalomért, amikor elméleti és gyakorlati oktatásban is részesülnek. A diákok körében a legnépszerűbb hangszer a gitár; kétszázan gitároznak, hetvenen dobolnak, és hatvanan énekelnek.