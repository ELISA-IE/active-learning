Svédország nem küldi haza az iráni melegeket

Svédország nem küldi haza azokat a homoszexuális irániakat, akiknek korábban nem adtak menedékjogot. A döntés azután született, hogy Iránban kiskorú melegeket végeztek ki nyilvánosan. 

Svédországban átmenetileg felfüggesztik azoknak az iráni homoszexuálisoknak a kitoloncolását, akiktől korábban megtagadták a menedékjogot - írja a pride.hu. A svéd illetékesek úgy döntöttek, hogy felülvizsgálják menekültpolitikájukat, miután Iránban kiskorú melegeket akasztottak fel. 

A skandináv ország befogadja azokat az embereket, akiket üldöztetés fenyeget saját hazájukban, de a jelenlegi szabályozás nem tekinti üldözött csoportnak a homoszexuálisokat Iránban. A bevándorlási hivatal szóvivője szerint nem toloncolnak ki egyetlen iráni meleget sem, amíg a svéd hatóságok közelebbről meg nem vizsgálják a homoszexuálisok helyzetét Iránban. 

A kitoloncolások leállítását svéd melegszervezetek követelték, miután a múlt hónapban Meshed városban nyilvánosan felakasztottak egy 16 és egy 18 éves fiatalt homoszexuális aktus és állítólagos nemi erőszak miatt.