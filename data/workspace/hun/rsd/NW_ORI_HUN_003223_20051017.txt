Okmányirodákban őrzik az érettségi tételeket

Az érettségibotrány miatt az Oktatási Minisztérium változtatott a tételkiosztás eljárásán: a feladatsorokat a helyi okmányirodákban őrzik egészen a vizsga napjáig. Az új eljárást először az őszi érettségi időszakban próbálják ki.

Az őszi érettségin nemcsak a diákok vizsgáznak, hanem az Oktatási Minisztérium által kidolgozott új tételkiosztási eljárás is, ami annak érdekében jött létre, hogy többé ne szivároghassanak ki a vizsgatételek. A tavaszi botrány idején a kérdések még az érettségi előtt rövid időre felkerültek az internetre.

A tavaszi botrány után az Oktatási Minisztérium mindenképp változtatni akart a tételek szétosztásának logisztikáján. Ezért most a kinyomtatott tételsorokat a helyi okmányirodákban őrzik az érettségi napjáig, az iskolaigazgatók ott veszik át őket. Sümegh László, a Szent Margit Gimnázium igazgatója úgy véli: az összes,  a minisztérium által javasolt terv közül ez a legjobb, hiszen okmányiroda majdnem minden településen van.

A tételek készítésének rendjén is változtatott a minisztérium. A tételkészítők ezentúl egy-egy feladatot interneten keresztül az OM központi szerverére küldenek, melyekből egy bizottság több tételsort is összeállít. Ezután sorsolással döntik el, hogy melyik kerüljön közülük az iskolákba. A többi feladatsor sem vész el: titkosítják őket, és a következő érettségi-időszakban "újból bekerülnek a pakliba, így pár éven belül már mérhetetlenül sok potenciális feladatsor lesz, ami megnehezíti a tételtolvajok dolgát" - mondta Friss Péter, az Oktatási Minisztérium osztályvezetője.

Friss az [origo] felvetésére elismerte, hogy szóba került, hogy a feladatsorokat interneten küldik szét, ezt az ötletet azonban gazdasági szempontokból elvetették. Friss szerint ugyanis nem elegendő a feladatokat eljuttatni az iskolákba, azokat ott ki is kell nyomtatni nagy mennyiségben. - Jóval kevesebb pénzbe kerül, ha a nyomdában sokszorosítjuk a tételeket, mint ha minden iskola kinyomtatná magának, ezért vetettük el az internetes tételosztás lehetőségét - közölte.