Bérgyilkos végezhetett az orosz főügynökkel

Az orosz rendőrség szerint üzleti vita áll Anatolij Trofimov tábornok, az orosz kémelhárítás korábbi főnöke meggyilkolásának hátterében. Az sem kizárt azonban, hogy a kilencvenes években több politikai botrány főszereplőjeként elhíresült Trofimov politikai leszámolás áldozata lett.

Vasárnap este Moszkva északi részén található lakása előtt ismeretlen tettes agyonlőtte Anatolij Trofimovot tábornokot, az orosz kémelhárítás korábbi főnökét. A hatvanöt éves Trofimovot és huszonnyolc éves feleségét terepjárójukban ülve közvetlen közelről érték a fekete maszkot viselő bérgyilkos lövései. Az autó hátsó ülésén utazott a házaspár négyéves kislánya, akivel az anyja még idejében ki tudott ugrani a járműből, így a gyerek testi sérülés nélkül megmenekült. Az egyik lövedék azonban eltalálta az anyát is, aki később, a kórházba szállítás után meghalt. Az orosz rendőrség első nyilatkozatai szerint elsősorban Trofimov üzleti kapcsolatai között keresi a gyilkosság megrendelőjét.

Miután 1997-ben Borisz Jelcin orosz elnök hivatali kötelességei elhanyagolása, továbbá hivatalos pénzalapok nem megfelelő kezelése miatt menesztette hivatalából Trofimovot, számos üzleti vállalkozásba fogott. Így a Moscow Times angol nyelvű napilap szerint volt titkosszolgálati kollégáival több biztonsági céget is alapított, továbbá érdekeltségei voltak a turizmus és a személyszállítás területén is.

A rendőrség szerint azt sem lehet kizárni, hogy politikai leszámolással van dolguk. Trofimov éveken dolgozott magas rangú tisztként a KGB kötelékében, majd Borisz Jelcin alatt, 1995-től 1997-ig a KGB örökébe lépett Orosz Állambiztonsági Szolgálat (FSB) vezetője volt. A Moscow Times szerint a szovjet időkben Trofimov felügyelte a hivatalon belüli korrupciós és a külföldi disszidensekkel kapcsolatos ügyeket.

Trofimov 1996-ban vált a Szovjetunió széthullása utáni idők legnagyobb orosz politikai botrány főszereplőjévé, amikor ő lett a Jelcin elnök újraválasztását övező korrupciós botrány vizsgálóbizottságának a vezetője. A Guardian szerint Trofimov Jelcin biztonsági főnökének, Alekszander Korzakovnak volt a bizalmi embere, szemben a reformerek vezetőjével, Anatolij Csubajsszal, aki később Jelcin fő támogatója lett. Anatolij Csubajsz és Trofimov ekkor kibékíthetetlen ellenfelekké váltak.

A lap szerint Trofimovnak is közel lehetett az Anatolij Csubajsz ellen egy hónappal ezelőtt megkísérelt bombamerénylethez. Csubajsz, aki jelenleg az Orosz Elektronikai Művek vezérigazgatója,  túlélte a merényletet. Később a The Petersburg Times szerint Trofimov több fenyegetést is kapott, és nemrég ismeretlen tettesek betörték a kocsijának az ablakát.

Alekszander Litvinyenko, a FSB egyik korábbi felső vezetője és Trofimov kollégája szerint a gyilkosságot egyértelműen politikai indítékkal követték el. "Nem hinném, hogy ma Oroszoszágban akár egyetlen olyan üzletember is lenne, aki kezet merne emelni az állambiztonság tábornokára. Trofimov - bár nyíltan nem beszélt róla - ellene volt a csecsen háborúnak, mint ahogy annak idején azt is ellenezte, hogy Putyint nevezzék ki az FSB élére" - idézte a The Petersburg Times a volt titkosszolgálati vezetőt.

A Guardiannak nyilatkozó Alekszander Muhin politikai elemző visszafogottabban fogalmaz: ha Trofimovon a politika akart volna az 1996-os vizsgálóbizottsági szerepéért bosszút állni, akkor azt már rég megtette volna.

Az FSB egyelőre nem kommentálta az esetet. A moszkvai rendőrség és az ügyészség nyilatkozatában csak annyit közölt, hogy a nyomozás során minden lehetőséget megvizsgálnak.