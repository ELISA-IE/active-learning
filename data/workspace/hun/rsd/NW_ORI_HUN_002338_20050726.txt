Hőségriadó egy veszélyes afrikai légtömeg miatt

A hét második felében egy, a magyarokra különösen veszélyes afrikai eredetű légtömeg miatt 35 fok feletti forróság várható. Ezért életbe lép a tavaly már kipróbált kettes fokozatú hőségriadó. Különösen az idősek, a szív- és érrendszeri betegségekben szenvedők, a különböző gyógyszereket szedők és az elhízottak vannak veszélyben. A mentők felkészültek, vízkorlátozásra egyelőre nem kell számítani.

A hűvös, változékony napok után erőteljes hőhullám tör ránk a héten. A hét második felében 35 fok feletti forróság várható. Ilyenkor életbe lép a tavaly kipróbált hőségriadó. Ennek lényege, hogy az Országos Meteorológiai Intézet küld egy jelentést az Országos Mentőszolgálatnak és a sürgősségi betegellátó intézményeknek. Így a mentők fel tudnak készülni arra, hogy hamarosan több esetet kell ellátniuk. A mentőszolgálat szóvivője pedig bejelenti, hogy mindenki készüljön fel a hőhullámra, és tanácsokat ad a rosszullétek megelőzésére. 

Különösen veszélyes légtömeg érkezik

Dr. Páldy Anna, az Országos Környezet-egészségügyi Intézet főorvosa az [origo]-nak elmondta, hogy kedden jelentik be a riadó kettes fokozatát. Ez azt jelenti, hogy a hőmérséklet legalább három napig 33 és 40 fok között lesz, ami komoly egészségügyi kockázatot jelent. A riadó legmagasabb, hármas fokozatára akkor kerülne sor, ha tartósan 40 fok fölé emelkedne a hőmérséklet, de erre még itthon nem volt példa. Térségünkben tartós déli áramlás alakult ki, ez okozza az erőteljes melegedést.

Különösen az idősek, a szív- és érrendszeri betegségekben szenvedők, a különböző gyógyszereket, például nyugtatókat rendszeresen szedők, és az elhízottak vannak veszélyben. A nagy melegben csökken a vérnyomás, emiatt sokan ájulhatnak el. A legnagyobb veszélyt a hőguta jelenti, amikor a test hőmérséklete 40 fok fölé emelkedik. "Ez akár halálos is lehet" - figyelmeztet a főorvos. 

A kánikula nem csak az öregeket és a betegeket veszélyezteti. A kisgyerekeknek, a szabadban dolgozó, sportoló fiataloknak is vigyázniuk kell magukra. A törvény kötelezi a munkaadókat, hogy hőségben a szabadban dolgozók pihenőidőt és védőitalt kapjanak. Páldy Anna szerint erre azoknak is figyelniük kellene, akik az egész napot napozással vagy sporttal töltik. 

Egy palack víz is nagy előrelépés

"A szervezet hűtése nagyon fontos" - figyelmeztet a főorvos. Páldy Anna szerint az lenne a legjobb, ha naponta többször lezuhanyoznánk. Mivel ezt nem mindenki teheti meg, hasznos lehet egy hidegvizes borogatás vagy betérni pár percre egy légkondicionált bevásárlóközpontba. A szakemberek még tavaly is arról panaszokodtak, hogy az úgynevezett elkerülő viselkedés részleteivel a magyarok többsége annak ellenére nincs tisztában, hogy minden nyáron megpróbálják tájékoztatni őket. A főorvos szerint a helyzet nagyon lassan, de javul. "Már az is nagy előrelépés, hogy egyre több embert látni az utcán vizespalackkal sétálni".

Győrfy Pál, az Országos Mentőszolgálat szóvivője közölte, hogy a mentők felkészültek, hogy több rosszullét lesz a következő néhány napban. "Egy átlagos nyári napon Budapesten körülbelül 300 esetünk van, ilyenkor akár 400 is lehet" - fogalmazott.

Bármekkora lesz is a hőség, vízkorlátozásra nem kell számítani Budapesten. A Fővárosi Vízművek tájékoztatása szerint ugyanis ők már felkészültek a kánikulai csúcsfogyasztásra. Az átlagos napi vízfogyasztás 500-600 ezer köbméter a fővárosban, az idei eddigi legmelegebb napokon, május végén a vízfogyasztás ugrásszerűen megemelkedett, mintegy 700 ezer köbméterre. De a vízművek akár egymillió köbméternyi vízigényt is teljesíteni tud.

Sok helyen okoz tragédiákat a hőség

Nem csak itthon jelent problémát a rendkívüli meleg. A világ számos pontján okozott tragédiákat a hőség. Indiában a hivatalos adatok szerint legalább 125, becslések alapján viszont már 200 halálos áldozata van a melegnek. Az Egyesült Államok délnyugati vidékein legalább negyvenegyen haltak meg a július eleje óta tartó kánikula miatt. 

Olaszországban a hatóságok becslései szerint egymillió embert veszélyeztet a hőség, amely már eddig is több idős ember halálát okozta. Az olasz polgári védelem sorozatban adott ki figyelmeztetéseket, ismertetve a nagy hőség idején szükséges óvintézkedéseket, elsősorban az idős korosztály számára. Remélik, hogy el tudják kerülni a 2003-as franciaországi tragédiát, amikor a hőség miatt közel 15 ezer ember halt meg. Budapesten ugyanebben az időszakban körülbelül 400-an haltak meg a rendkívüli meleg miatt.