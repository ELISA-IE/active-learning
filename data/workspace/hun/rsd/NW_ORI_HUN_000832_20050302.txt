Kevés Fészekrakó szerződést kötöttek eddig

A február elsején indult Fészekrakó program keretében a hónap végéig 545 hitelkérelmet fogadtak be a piacvezető bankok. Ebből 152 esetbenkötöttek szerződést - közölte a kormányszóvivő. 

László Boglár kormányszóvivő elmondta, hogy az elmúlt hónapban összesen 48 ezer érdeklődő járt a bankoknál.Kolber István regionális fejlesztésért és felzárkóztatásért felelős tárca nélküli miniszter január elején jelentette be, hogy a kormány elindítja a Fészekrakó programot, amelynek keretében változott a lakástámogatási rendszer több eleme. Bevezették a fiatalok otthonteremtési támogatását és emelkedett a gyermekek után igényelhető szocpolnak nevezett lakásépítési kedvezmény.A miniszter szerint a program - amely a szocpol emelésén túl az állami kezességvállalási lehetőséget és a lakbértámogatási programot foglalja magában - mintegy 80-90 ezer családnak, háromszázezer embernek jelenthet azonnali megoldást lakásproblémájára. 

A legnagyobb ellenzéki párt a fentiekre reagálva hangsúlyozta, aggasztó, hogy az érdeklődőknek csupán egy százaléka adta be hitelkérelmét és az összes érdeklődő mintegy három ezreléke esetében írták alá az otthonteremtési szerződést.