Ismét lecsapott az APEH

Hatmillió forintra büntetett árusokat az APEH Tolna és Baranya megyében, mert megszegték számlaadási kötelezettségüket. Hat esetben 12 napos üzletlezárást rendeltek el.

Tolna és Baranya megyében 2005. szeptember 15-16-án regionális akciót tartott az adóhatóság, melynek célja elsősorban Szekszárdon a "Szüreti fesztivál", valamint Baranya megyében a "Pécsi napok" rendezvényein szolgáltatást nyújtó adózók bizonylatadási fegyelmének vizsgálata volt.

Az akció ideje alatt az ellenőrök 156 esetben vizsgálták, hogy az árusok adnak-e számlát. Mulasztás összesen 100 esetben történt, míg 80 esetben az értékesítést egyáltalán nem követte bizonylatkiállítás.

A piacokon, közterületeken a vizsgálatok 88 százalékában állapítottak meg az adóellenőrök valamilyen szabálytalanságot. Itt az adózók több mint kétharmada nem állított ki nyugtát. Az üzletekben ez az arány 47 százalékos. Az egyéni vállalkozók 54 százaléka "felejti el" a bizonylatkiállítást, míg a cégeknél ez az arány 49 százalék.

Az APEH várhatóan 6 millió forint mulasztási bírságot számláz majd ki; ez 60,6 ezer forint átlagbírságot jelent. A nyugtaadási kötelezettség teljesítésének ismételt elmulasztása miatt 6 adózónál 12 napos üzletlezárásra kerül sor.