Elérhetetlennek tűnik a svéd prostitúciós modell

Magyarországon egyelőre megvalósíthatatlan lenne az a svédországi megoldás, hogy a szexuális szolgáltatást igénybe vevőket büntessék - mondta Lamperth Mónika belügyminiszter, miután a magyar és a svéd esélyegyenlőségi miniszterrel együtt részt vett egy emberkereskedelemmel foglalkozó szakmai konferencián. Ehhez ugyanis komoly változások lennének szükségesek a társadalomban.

Svédországban ugyanis, ahogy a svéd miniszter beszámolt róla, komoly eredményt értek el a prostitúció és az emberkereskedelem visszaszorításában, miután bűncselekménnyé minősítették a szexuális szolgáltatás megvásárlását. Azóta egyre kevesebb, mintegy 400-600 nő válik emberkereskedők áldozatává évente, míg a szomszédos skandináv országokban, ahol nem ilyen szigorú a szabályozás, két-háromszor annyi áldozata van az emberkereskedelemnek - mondta a svéd esélyegyenlőségi miniszter, Jens Orback, aki hozzátette, hogy nem csak a szigorítás, hanem a megelőzés is szerepet játszott: a férfiak meggyőzése, hogy ne vegyenek igénybe ilyen szolgáltatásokat, komoly kihívást jelentett. Az eredmények azonban a svéd miniszter szerint látszanak: csökkent a prostituáltak száma, és a fiatal férfiak körében egyre kevésbé elfogadott a valaha népszerű "kurvázás".

A jelenlegi parlamentet ismerve biztos vagyok benne, hogy nem kapna többséget a prostitúció illegálissá tétele - mondta Lamperth Mónika, aki szerint komoly társadalmi változásokra lenne szükség, hogy elfogadják az emberek a svéd megközelítést.

Magyarországon 2005 márciusa óta egy menedékotthon (shelter) segíti a prostitúció és az emberkereskedelem áldozatait, ezenkívül a jövőben 24 órás segélytelefon várja majd a segítségre szorulók hívásait. Előkészítés alatt áll egy megállapodás, amely országosan egységesen szabályozná az áldozatok megsegítésének módját - mondta Göncz Kinga ifjúsági és esélyegyenlőségi miniszter. A segítő rendszer kiterjedne a külföldi hatóságok látókörébe kerülő magyar és a Magyarországon felbukkanó külföldi áldozatok megsegítésére egyaránt - tette hozzá a miniszter.