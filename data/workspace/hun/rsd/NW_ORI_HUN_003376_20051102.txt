Már 73 ezer áldozata van a pakisztáni földrengésnek

A pakisztáni kormányzat szerdai bejelentése szerint több mint 73 ezer ember vesztette életét az október 8-i földrengés következtében. Az ország segélyügyi biztosa tetanuszoltásokat és mentőhelikoptereket kért. Egyre kevesebb az esély, hogy a körülbelül egymillió fedél nélkül maradt embert megsegítsék még a zord himalájai tél beköszönte előtt.

Egyik napról a másikra 57 ezerről 73 ezer 276-ra módosították a pakisztáni hatóságok az október 8-i földrengés halottjainak számát. Az áldozatok számának hirtelen megugrását nem indokolták meg. A kormányzat eddig nagyon óvatosan bánt az áldozatok számával kapcsolatban, a hivatalos adatok rendre jelentősen alatta maradtak a helyi becslésekben megállapítottaknál - legutóbb 80 ezer halott -, de most minden eddiginél jobban megközelítették azokat.

Faruk Ahmed Khán segélyügyi biztos szerint 69 ezren sebesültek meg a földmozgások következtében, és az áldozatok száma még tovább nőhet. Khán szerint még mindig van 41 falu, amelyet a járhatatlan utak miatt nem tudtak elérni a segélyszállítmányok és a mentőegységek. 31 ezek közül az ország északnyugati határtartományában van. 

Több mint egymillió ember maradt fedél nélkül, az ő részükre 58 sátorvárost állítottak fel, amelyekben 36 ezer embert tudnak elhelyezni. 

A biztos további nemzetközi segélyt kért, főleg tetanuszoltásokat. Az egészségügyi világszervezet adatai szerint a földrengés túlélői közül eddig 44-en vesztették életüket vérmérgezés miatt, és rajtuk kívül 140-en kapták meg a fertőzést.

Pakisztán légimentő egységeket is kért - kettőt-, amelyekkel gyorsan kórházba lehetne szállítani a súlyos sérülteket. Az USA eközben szerdán újraindította a mentésben segédkező helikoptereit, amelyeket azért állítottak le kedden, mert állítólag rakétagránáttal lőttek rá az egyikre. A kérdéses térséget ezután elkerülik az amerikai gépek. Pakisztán szerint ugyanakkor csak félreértésről lehet szó, és a pilóták csak az utakra zuhant sziklák dinamitos robbantását vélték ellenük irányuló támadásnak.

Segélyszervezetek szerint egyre kevesebb az esélye, hogy segítsenek a rengeteg rászorulón, mielőtt beköszönt a zord himalájai tél. 