A Bóly Rt. lehet Csányi új célpontja

Változóban van a Dél-Dunántúl egyik legjelentősebb agrárvállalkozásának, a Bóly Rt.-nek a tulajdonosi szerkezete. A részvényesek arra számítanak, hogy Csányi Sándor szerzi meg a Bóly Rt.-t, és ezzel a bankvezér a térség agráriumának szinte korlátlan ura lesz - írja a Népszabadság.

A 19 ezer hektárt megművelő, szarvasmarha-, sertés- és baromfitelepet működtető cég 19 milliárdos árbevétel mellett 600 milliós nyereséget ér el 2005-ben.

A Bóly Rt.-t 2004 szeptemberében privatizálták. Akkor a 3,9 milliárd forint jegyzett tőkéjű cég részvényeinek 77 százalékát értékesítette az ÁPV Rt. Az áruba bocsátott részvényeket az Investgroup-Bóly Rt. vette meg. A részvényekért az Investgroup 4,75 milliárdot fizetett, emellett átvállalta az agrárcég ötmilliárdos adósságát, és kötelezettséget vállalt arra is, hogy még 2004-ben 1,1 milliárddal emeli az agrárcég rt. alaptőkéjét. Ez meg is történt, így immár az Investgroupé a részvények 82 százaléka.

Az Investgroupot a Bóly Rt. vezetői, dolgozói és partnerei hozták létre. A Bóly Rt. eladásakor az Investgroup öt százaléka a dolgozók, 30 százaléka a vezetők kezében volt, a részvények 39 százalékán pedig a Bóly Rt. huszonhárom integrációs partnere osztozott. Az említetteken kívül pénzügyi befektetőként 26 százalékot jegyzett a fővárosi székhelyű Ho-Me 2000 Kft. 

Az induláskori tulajdoni arányok mára megváltoztak. A Ho-Me 2000 Kft. komoly felvásárlásba fogott. Nagy György, a kft. tulajdonosa és ügyvezetője a lapnak elmondta, hogy az Investgroup részvényeinek immár 39 százaléka az övé. A vállalkozó nem titkolta, hogy a közeljövőben 49 százalékra kívánja növelni tulajdonosi részesedését, és 2007 szeptembere után törekszik arra, hogy övé legyen a többségi szó a Bólyban. 

Bólyban erősödik az a feltételezés, hogy Nagy György valójában az OTP Bank vezérének, Csányi Sándornak a megbízásából fogott hozzá a baranyai agrárcég részvényeinek felvásárláshoz - és előbb-utóbb vele együtt fogja birtokolni a bólyi részvénytársaságot.

Nagy György ezzel szemben a lapnak azt mondta, hogy baráti kapcsolatban van ugyan Csányi Sándorral, ám a bólyi részvényeket nem az ő megbízásából, hanem saját magának akarja megvenni.