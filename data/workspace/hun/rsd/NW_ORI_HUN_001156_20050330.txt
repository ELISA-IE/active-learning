Próbapereket indítanak a lombikbébi-programosok

Két héten belül próbapert indít a lombikbébi-programban részt vevőket segítő Mag-óra Jövőért Közhasznú Alapítvány. A szervezet szerint ugyanis a lombikbébi-programban részt vevő kismamák körülbelül 70 százalékát elbocsátják munkahelyükről, amiért a program miatt gyakrabban hiányoznak, illetve hosszabb időre táppénzre mennek. Az alapítványnak több párt is felajánlotta segítségét.

A lombikbébi-programban részt vevőknek a gyógyszeres kezelés alatt több napra betegállományba kell menniük, sikeres beavatkozás esetén pedig veszélyeztetett terhessé válnak, emiatt hónapokig betegállományba vonulnak. Sok munkahely ezt nem tolerálja - mondta az [origo]-nak Szente-Makai Andrea, a Mag-óra Jövőért Közhasznú Alapítvány kuratóriumi elnöke. Hozzátette: adataik szerint a nők 70-80 százalékánál rosszallását fejezte ki a munkáltató a programban való részvétel miatt, sok nőt el is bocsátottak különböző indokokra hivatkozva.

 

Sok érintett nem meri vállalni nevét, arcát, mert attól fél, hogy többé nem fog munkát kapni - mondta Szente-Makai Andrea. Nehéz is bizonyítani, hogy valóban a program miatt bocsátották el, mert az indok általában létszámleépítés vagy az, hogy rosszul végezte munkáját. Az alapítvány most mégis próbaperekre készül, mert sok esetben bizonyítható szerintük, hogy bár létszámleépítésre hivatkozott a munkáltató, voltaképpen csak a lombikbébi-programban részt vevő nőt bocsátották el egyedül, vagy hogy más kolléga többet hiányzott egy évben vagy többször kritizálták munkáját, mégsem őt küldték el.

 

"Ha nem mernek a nők jelentkezni, akkor 20-30 perre számítunk, de ha felbátorodnak, legalább 250 per lesz egy éven belül" - állította a Mag-óra kuratóriumi elnöke. Az első keresetet várhatóan két héten belül benyújtják. Az alapítvány a pártokat is megkereste. Szente-Makai Andrea nem akarta elmondani, melyik párt ajánlotta fel segítségét, de az egyik párt ügyvédje például ingyen vállalta a jogi képviseletet. Egy másik párt pedig azt javasolta, hogy az alapítvány tegyen javaslatot a munka törvénykönyvének módosítására, és azt majd ők képviselik a parlamentben. Jelenleg a munka törvénykönyve ugyanis csak a kismamákat védi: őket nem lehet elbocsátani, a lombikbébi-programra járókra azonban nem vonatkozik a felmondási tilalom.

 

A Mag-óra Jövőért Közhasznú Alapítvány eredetileg azzal a céllal jött létre, hogy a programban részt vevő párokat anyagilag támogassa a hormonkezelés idején. Bár öt beültetést a társadalombiztosító áll, a gyógyszeres kezelést, ami 80-250 ezer forintba kerül alkalmanként, már nem. Az alapítvány szeretné azt is elérni, hogy a tb több próbálkozást fizessen vagy támogassák a gyógyszeres kezelést. Korábban Török Zsolt MSZP-s képviselő is felvetette, hogy tegyék ingyenessé a gyógyszeres kezelést a lombikbébi-programban részt vevőknek.