Részvényeladásra biztat az Antenna vezetése

Az Antenna Hungária igazgatósága azt javasolja a kisebbségi tulajdonosoknak, hogy fogadják el a főrészvényes nyilvános vételi ajánlatát. 

A svájci Swisscom Broadcast AG a többségi állami részesedés megvásárlását követően 90 százalék fölé növelte részesedését az Antenna Hungária Rt.-ben. Ezért a jogszabályokban előírt módon lehetősége nyílt a többi részvény megszerzésére és tulajdonostársai kiszorítására a cégből. A svájci társaság ezért november 11-én részvényenként 5250 forintos nyilvános vételei ajánlatot tett a kisebbségi részesedéseket birtokló tulajdonostarsai számára. 

Az igazgatóság felhívja a részvényesek figyelmét arra, hogy a többségi tulajdonos által részvényenként felajánlott összeg 11 százalékkal magasabb az ajánlat benyújtását megelőző 180 napnak a Budapesti Értéktőzsdén folytatott forgalommal súlyozott tőzsdei átlagáránál. A testület arra is figyelmezteti a befektetőket, hogy a Swisscom várhatóan kivezeti a részvényeket a tőzsdéről, ami jelentősen csökkenti a részvények eladhatóságát. 