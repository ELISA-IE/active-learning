A Vegyépszer építi az M6-os elejét

A Vegyépszer építheti meg az M6-os autópálya M0-ás és az érdi tető közti 11,4 kilométeres szakaszát - értesült a Népszabadság. A lakott területen haladó, rendkívül költséges beruházás közbeszerzési eljárásának eredményét várhatóan pénteken hirdetik ki.

Két szakaszban épül meg az M6-os autópálya a főváros és Dunaújváros között. Az új sztráda hosszabb, hatvan kilométeres szakaszát - a német és osztrák befektetők által alapított - az M6 Duna Koncessziós Autópálya Rt.-nek szerződés szerint 2006 márciusában kell ideiglenesen forgalomba helyeznie. Azaz, a burkolatjelek festésével, a tájékoztató táblák kihelyezésével és az egyéb járulékos munkákkal ráér néhány hónappal később elkészülni.

A mintegy 120 milliárd forintba kerülő, tavaly év vége óta épülő koncessziós autópályát teljessé tevő - összesen 11,4 kilométeres - fővárosi bevezető szakasz viszont állami beruházás lesz. A szintén 2006 márciusában ideiglenesen forgalomba helyezhető, első hazai, városi sztráda azonban a kapcsolódó beruházások miatt annyiba kerül majd, mint egy harminc kilométer hosszan, sík vidéken futó gyorsforgalmi út. 

A Népszabadság értesülései szerint az M6-os autópálya érdi tető és az M0-ás közötti szakaszának megépítésére a Vegyépszer Rt.-vel köt szerződést a Nemzeti Autópálya (NA) Rt. A közbeszerzési eljárás eredményét várhatóan pénteken hirdetik ki.