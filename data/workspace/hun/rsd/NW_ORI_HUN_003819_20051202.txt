Matekból vizsgáztatnák az idősek Göncz Kingát

Megbuktatták matematikából Göncz Kinga ifjúsági, családügyi, szociális és esélyegyenlőségi minisztert egy rögtönzött színielőadáson az idősotthonok lakói és dolgozói, akik a Parlament előtt tüntettek a szociális ellátó intézményeknek járó állami támogatás változása miatt. A Szociális Ellátók és Szociális Ellátottak Egyesülete szerint sokkal kevesebb pénz jut jövőre az idősotthonoknak, a minisztérium viszont azt állítja: mindössze annyi történik, hogy igazságosabbá próbálják tenni a rendszert. 

"Nem akarunk mást, csak az értékmegőrző állami támogatásokat, de azt követeljük" - mondta pénteken a Parlament előtt rendezett tüntetésen Pósfai Gábor, a Szociális Ellátók és Szociális Ellátottak Egyesülete (SZESZE) ügyvezető alelnöke. Körülbelül háromszáz idős ember és szociális dolgozó gyűlt össze az Országház előtt, hogy tiltakozzon az idősotthonoknak járó állami normatívák rendszerének megváltozása ellen.

A tüntetésre buszokkal érkeztek a nyugdíjasok, többen kerekes székkel. Az Aranyalkony Kht. Intézet lakói dalokkal szórakoztatták a beszédek szünetében a többi tüntetőt, többször elénekelték a Nyugdíjasok dalát is. Később játékos matematikaórának nevezett előadást tartottak. A tanárt alakító férfi arról kérdezte a gyerekeket játszó időseket, hogy melyik szám nagyobb, az egy vagy a kettő.  "Ejnye, ejnye, Kingácska, nem az egy a jó válasz. Kingácska, megbuktál" - dorgálta meg a Göncz Kinga ifjúsági, családügyi, szociális és esélyegyenlőségi minisztert megjelenítő szereplőt.

A tüntetőket azt kifogásolják, hogy míg korábban 769 ezer forint állami normatíva járt az idősotthonok általános ápolást igénylő ellátottjai után évente, 2006-tól ez az összeg 730 ezer forintra csökken. Az elnök szerint a kiadások viszont jelentősen nőni fognak: január elsejétől 12 százalékos béremelést kell biztosítani az egészségügyi dolgozóknak, ez 800 ezer forintos pluszköltésget jelent; az energiárak emelkedése miatt további 100-125 ezer forintos többletkiadással kell számolni, az intézmények így közel egymillió forinttal lesznek kénytelenek többet költeni.

A tüntetők szerint jóval nagyobb veszteséggel kell számolniuk az emelt szintű bentlakásos intézményeknek. Németh Sándor azt állítja, hogy egy százfős otthon 1 millió 283 ezer forint normatív támogatástól esik el jövőre. A minisztérium azzal az indoklással csökkentette 447 ezer forintra a korábban szintén 769 ezer forintos normatívát, hogy az átlagosnál tehetősebb időseknek otthont adó, főként magánvállalkozások által létrehozott intézmények kevésbé szorulnak rá az állami pénzekre. A SZESZE nem fogadja el ezt az érvelést, a tüntetésen szónoklók arról beszéltek, hogy senkit sem szabad "megbüntetni" azért, amiért "kemény munkával" jó anyagi körülményeket tudott biztosínani magának. 

Az állam 769 ezerről 805 ezer forintra emelte a fokozott ellátást igénylő (demens) idősek után járó normatívát, de Németh Sándor erről azt mondta a tüntetésen, hogy az emelés csupán "üres cipő a mikulásablakban", mivel szerinte még nincs meg a szakmai háttere a demennsé nyilvánításnak.

A SZESZE novemberi tüntetése óta megkezdődtek az egyeztető tárgyalások a minisztériummal, ezek Németh szerint csak nagyon kevés eredménnyel jártak. Az elnök elmondta: csupán egyetlen kézzelfogható pénzügyi eredmény született, ez az úgynevezett távolléti díjra vonatkozik. Az otthonokból ideiglenesen távol lévő lakóknak kell ilyen díjat fizetniük azért, hogy fenntartsák a helyüket. Korábban ez a teljes térítési díj 20 százaléka volt, egy bizonyos időn túl pedig az 50 százaléka. Jövőre viszont 40 százalékot fizet az, aki kórházba kerül, és 60-at az, aki egyéb ok miatt hagyja el az intézményt.

Németh Sándor szerint a minisztérium a SZESZE több javaslatát is "félresöpörte". Az egyesület hiába kérte, hogy az otthonok ne nagyfogyasztói, hanem lakossági áron vásárolhassák az energiát. A másik megvalósulatlan ötletük az volt, hogy vezessék be a méltányossági áfát, vagyis az állam egyes beszerzési körökben tekintsen el az áfától.

Az Ifjúsági, Családügyi, Szociális és Esélyegyenlőségi Minisztérium (ICSSZEM) sajtóközleménye több olyan megállapodási pontról is beszámol, melyeket Németh nem említett. A törvény előírja a nem állami fenntartók számára, hogy elkülönítsenek egy tartalékalapot, amely biztosítja, hogy az ellátás akkor is működjön, ha a fenntartónak átmeneti anyagi gondjai vannak. A megállapodás értelmében jövőre ez a kötelező tartalék 10 százalékosról 5 százalékosra csökken úgy, hogy a pénzt egy garancialapba fizetik be, ehhez az állam is hozzájárul 100 millió forintos nagyságrendű forrással. A közlemény szerint ennek következtében a 2006-os normatíva felhasználható összege növekszik, így 5 százaléknyi többletforráshoz jutnak az intézmények.

Az ICSSZEM szerint megegyeztek arról is, hogy keretszabályokat fogalmaznak meg, amelyek a költséghatékonyabb ellátásszervezés felé mozdítják el a szolgáltatókat.

A minisztérium közleménye szerint a SZESZE "felhívásaiban valótlan információkat tesz közzé". "Egy szűk csoport tudatosan manipulálva visszaél azoknak a bizalmával, akiknek az ellátását vállalták. A tüntetés valódi szervezői a saját privilégiumaikat kívánják mindenáron fenntartani egy igazságosabb és méltányosabb rendszerrel szemben" - olvasható a minisztérium honlapján. Ezekre az állításokra Németh Sándor is utalt beszédében: a tüntetők tiltakoztak az ellen, hogy félrevezetett embereknek állítja be őket az ICSSZEM.

Janecskó Kata