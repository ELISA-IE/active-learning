Negyedével nőtt az építőipari termelés

Az építőipari termelés volumene 2005 júniusában mind kiigazítatlan adatok szerint, mind munkanaptényezővel kiigazítva egyaránt 24,8 százalékkal nőtt 2004 júniusához képest - közölte a Központi Statisztikai Hivatal (KSH). A növekedés elsősorban az autópálya-építési munkáknak köszönhető

Az építőipar termelése az év első hat hónapjában 13,8 százalékkal haladta meg az egy évvel korábbit. Júniusban a termelés szezonálisan és munkanaptényezővel kiigazítva 7,5 százalékkal emelkedett az előző hónaphoz viszonyítva.

A legnagyobb építőipari alágazat, a szerkezetkész épület és egyéb építmény építése júniusban 35,3 százalékkal emelkedett. A növekedés elsősorban út- és autópálya-építési munkáknak köszönhető. Az épületgépészeti szerelés termelése júniusban 7,4 százalékkal, az év első hat hónapjában 9,4 százalékkal emelkedett az előző év azonos időszakához viszonyítva. A befejező építés termelése 0,6 százalékkal volt alacsonyabb az egy évvel korábbinál.

Az építményfőcsoportok közül az épületek építése júniusban 11,5 százalékkal, az első hat hónapban 5 százalékkal nőtt az egy évvel korábbihoz viszonyítva. Az egyéb építmények építésének dinamikus bővülése júniusban is folytatódott, 41 százalékkal haladta meg az egy évvel korábbit, évkezdettől számítva 27,3 százalékos volt a növekedés.

Az építőipari termelés 2005 első hat hónapjában valamennyi régióban emelkedett. A legnagyobb mértékben, több mint húsz százalékkal a közép-magyarországi és az észak-alföldi székhelyű szervezetek növelték termelésüket.

Az építőipari vállalkozások június végi szerződésállománya egyötödével volt magasabb az egy évvel korábbinál. Ezen belül az épületek szerződésállománya 3,5 százalékkal, az egyéb építményeké - elsősorban az autópálya- és autóút-építésekre még tavaly megkötött nagy értékű szerződéseknek köszönhetően - 27,6 százalékkal emelkedett. A júniusban kötött szerződések volumene 26,3 százalékkal maradt el az egy évvel korábbi, kiugróan magas értéktől. Ezen belül az épületek építésére 19 százalékkal nagyobb, az egyéb építmények építésére viszont 51,1 százalékkal kisebb volumenű új szerződést kötöttek, mint 2004 júniusában. 

2004 júniusához képest az építőipari tevékenység költségalapon számított árai 3,2 százalékkal, ezen belül a szerkezetkész épületek és egyéb építmények építésének árai 3,6 százalékkal emelkedtek. Az építőipari árak az előző havinál 0,8 százalékkal voltak alacsonyabbak - közölte a KSH.