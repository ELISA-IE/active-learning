Vitatják Magyarország előkelő helyét a befektetési piacon

Ötödik helyre lépett előre Magyarország az európai befektetési piacon. Ezzel a pozícióval Magyarország összes regionális vetélytársát megelőzni - írja a Világgazdaság. Nemzetközi vállalatvezetők szerint azonban Magyarországot már Lengyelország és Csehország is megelőzi a befektetési terepek ranglistáján.

Az ötödik helyre jött fel a tizenötös európai befektetési toplistán Magyarország 2003-2004-es eredményei alapján. Az egy projektre jutó munkahelyek mutatójában Magyarország a negyedik helyre került - tudósít a Világgazdaság.

Ugyanakkor az Ernst & Young által készített kutatás, amelyben vállalatvezetők nyilatkoznak a befektetési trendekről, egészen más képet mutat. A világranglistán Magyarország a tizedik a befektetési területek közül.

Azonban az Ernst & Young ötös listákat is készített az egyes területekről, ezek azonban jóval kedvezőtlenebb képet festenek Magyarországról. Az érthető, hogy a hazai piac nagysága tekintetében az ország nem képes versenyezni az oroszokkal, vagy a lengyelekkel. Az viszont elgondolkodtató, hogy a munkaerő képzettségét tekintve Magyarország nincs az elsők között.

A munkaerő-piaci szabályozás tekintetében mind Csehország, mind Lengyelország megelőzi hazánkat. A telephelyek árai tekintetében csak Csehország került be a vonatkozó ötös listára a térségből. Szintén komoly szempont, hogy a társasági adózást vizsgáló listára sem került fel Magyarország. Itt egyébként az Egyesült Királyság vezet, Lengyelország a harmadik, Szlovákia pedig az ötödik a listán.

A Világgazdaság szerint a magyar érdekvédelmi szervezetek és kamarák évek óta sürgetik az említett területek javítását. Az Enrst & Young felmérése mindezek ellenére igen előkelő helyen rangsorolta a térséget a várható befektetések tekintetében.