Kétszer kell állomásra menni az IC-helyért

A MÁV a téli menetrend bevezetésével párhuzamosan változtatott a megszokott jegyelővételi rendszeren is. Az IC- és expressz vonatokra szóló menetjegyeket ezentúl, legkésőbb indulás előtt egy nappal át kell venni, különben a foglalás elvész.

Aki telefonon próbált az utóbbi két hétben jegyet foglalni a MÁV-nál, a jegyrendelő központ automatájától értesülhetett, hogy a jegyet, a menetrend szerinti indulás előtt, legkevesebb 24 órával el kell hoznia. Vagyis, ha valaki biztosan szeretne helyet kapni egy Intercity-járaton, akkor kétszer kell kimennie a pályaudvarra.

Kavalecz Imre, a vasúttársaság szóvivője az [origo]-nak azt mondta, erre az intézkedésre is részben az utasok érdekében volt szükség: több panasz is érkezett hozzájuk olyanoktól, akik már nem jutottak helyjegyhez, pedig az út alatt jónéhány szék üresen maradt.

Mint kiderült, a helyjegyek öt-nyolc százalékát a megrendelők végül nem viszik el, és húsz perccel az indulás előtt ezeket a helyeket már nem tudják értékesíteni. Az új elővételi rendszer alkalmazása egyébként még nem tűnik egységesnek: bár a szóvivő szerint már december 11. óta alkalmazzák, a MÁV telefonos központi szolgálatától, a MÁVdirekttől úgy értesültünk, hogy csak január elsejétől lép életbe.

Nyugat-Európában nem kell ilyen gondokkal szembesülnie az utasoknak, ha például utazni akar valaki, akkor elegendő egyszer, a vonat indulása előtt kimennie a pályaudvarra. Jegyét pedig lefoglalhatja, sőt, ki is fizetheti az interneten. 

A MÁV szóvivője az [origo]-nak elmondta: a MÁVdirekten bonyolódik az IC és az expressz vonalakat érintő jegyértékesítés harninc százaléka. A tervek szerint legkésőbb jövő nyártól interneten is lehet majd jegyet foglalni, de arról, hogy mikor lehet majd bankkártyával fizetni, nem kívánt jóslásokba bocsátkozni. A MÁV-hoz hasonlóan a cseh, a lengyel, a horvát és a szlovén vasút is olyan szoftverrel dolgozik, amellyel az utat megtervezhetjük és megtudhatjuk, hogy mennyit kell majd fizetnünk. Online jegyelővétel azonban nincs.

Bogár Zsolt