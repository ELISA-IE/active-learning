Szocialista politikusokkal tárgyaltak az erőművek képviselői

Szocialista politikusokkal, a gazdasági bizottság elnökével és alelnökével tárgyaltak szerdán a hosszú távú szerződésekkel rendelkező hazai erőművek képviselői. Az [origo] információi szerint a cégek azt mondták, nincs lehetőség az áram árának 10 százalékos csökkentésére. A gazdasági bizottság eközben elfogadta azt a javaslatot, amely újra lehetőséget ad a kormánynak arra, hogy élhessen az árszabályozás eszközével az energiatermelők esetében is.

Az erőművek képviselői szerdán nem nyilvános egyeztetést tartottak a parlament gazdasági bizottságának elnökével, Puch Lászlóval, valamint a Magyar Energia Hivatal és a Magyar Villamos Művek vezetőivel. Az [origo] információi szerint ezen az erőművek képviselői azt mondták, hogy nincs realitása a 10 százalékos áramárcsökkentésnek, amelyet Orbán Viktor, a Fidesz elnöke vetett fel.

Orbán csütörtök délelőtt várhatóan szintén találkozik majd az erőművek képviselőivel. Az ellenzéki pártvezető múlt héten állt elő a parlamentben az úgynevezett "luxusprofit" elleni csomaggal, amelynek célja, hogy az energiatermelő cégek nyereségének kárára csökkentenék a villamos energia árát.

A gazdasági bizottság egyébként szerdai ülésén szocialista támogatással elfogadta a villamos energia módosításáról szóló javaslat beterjesztését a parlamentnek. A módosító javaslat értemében visszakerülhet a törvénybe az a 2001-es passzus, amely lehetőséget ad a kormánynak arra, hogy élhessen a termelői árakra vonatkozó árszabályozás eszközével. A lakossági fogyasztói árak meghatározására a kormányzatnak most is megvan a törvényi felhatalmazása.

A fideszes bizottsági tagok tartózkodtak a szavazástól, mert nem tartják házszabályszerűnek a módosító javaslatot. Fónagy János (Fidesz) arra hivatkozott, hogy a 2001-ben módosított villamosenergia-törvény valójában 2004 elejéig fenntartotta a hatósági árszabályozást a szolgáltatás teljes területén. Az SZDSZ-es Szalay Gábor közölte: nem támogatja a javaslatot, mert gazdaságpolitikai megfontolásokból nem ért egyet a hatósági ár visszaállításával. Azt tartaná támogathatónak, ha a termelőket tárgyalások útján önkéntes profitcsökkentésről lehetne meggyőzni.