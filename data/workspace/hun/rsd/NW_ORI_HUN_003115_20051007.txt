A Nobel-díjak közül a békedíjban a legsikeresebbek a nők

Eddig Nobel-békedíjból részesültek legtöbbször nők, tavaly például a kenyai Wangari Maathai környezetvédő kapta a kitüntetést. A legidősebb Nobel-díj-győztes is békeharcosi tevékenységéért kapta a díjat 87 évesen. A magyarok közül Apponyi Albertet többször is jelölték a díjra, de nem kapta meg. Pénteken 11-kor újra kiosztják a Nobel-békedíjat.

1901, a Nobel-díj alapítása óta összesen 771 díjat osztottak ki. 754 ember és 17 szervezet részesült a megtiszteltetésben és az azzal járó nem kevés pénzben. Nők csak 33 alkalommal kaptak díjat, ebből 12-szer békedíjat. Legutóbb épp tavaly, 2004 kitüntetettje ugyanis a kenyai Wangari Maathai környezetvédő volt, első afrikai nőként.

A legidősebb Nobel-győztesek között is van egy békedíjas. Joseph Rotblat 1995-ben 87 évesen kapta meg a kitüntetést a nukleáris fegyverek elleni harcért.

A Nobel-díjért pénz is jár, ennek összege változik. Az első díjjal 1901-ben 150 782 svéd koronát adtak a győztesnek. A díj 1923-ban a gazdasági világválság idején volt a legalacsonyabb, mindössze 114 935 korona. Az elmúlt években 10 millióra emelték a díjat, idén is ennyit kap a győztes, ami 268 600 000 forintnak felel meg.

Mivel a jelöltek neveit 50 évre titkosítják, így azt nem lehet tudni, hogy az utóbbi időben jelöltek-e magyart Nobel-békedíjra. Az 1901-51 közötti jelöltek listája azonban már nyilvános. Ebből kiderül, hogy gróf Apponyi Albertet 1911-32 között öt alkalommal is jelölték, de egyszer sem őt választották.

A Nobel-díjakat Stockholmban adják át, az egyetlen kivétel a békedíj, amit Oslóban osztanak ki. Alfred Nobel, a díj alapítója végrendeletében azt nem indokolta meg, hogy miért, bár a díj alapításakor Svédország és Norvégia még közös államot alkotott.

Pénteken adják át a 2005-ös Nobel-békedíjat. A győztes nevét 11-kor hirdetik ki. Kövesse az [origo]-n az eseményeket.