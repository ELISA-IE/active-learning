Nem adják el a Malévot

A vártnak megfelelően nem döntött az ÁPV Rt. a Malév eladásáról. A légitársaság eladását korábban is sok bírálat érte: a szakszervezetek szerint az állam csak az adósságaitól akar szabadulni, a Fidesz pedig nemzetbiztonsági kockázatokat emlegetett. Az eladás során felmerült az is, hogy a pénzügyminiszter az egyik orosz pályázónak lobbizik.

Nem adja el egyelőre az ÁPV Rt. a Malévot. A privatizációs hatóság indoklása szerint a kapott ajánlatok nem elégítették ki az ÁPV Rt. elvárásait. Vági Márton, az ÁPV Rt. vezérigazgatója a pénteki sajtótájékoztatón elmondta: jelenleg korai arról beszélni, hogy mikor kerül újra napirendre a Malév eladása.

A döntésben szerepet játszottak a Budapest Airport privatizációs tenderére érkezett első fordulós árajánlatok - indokolt Veres János pénzügyminiszter. A miniszter szerint ha a reptér 390 milliárdot ér meg a befektetőknek, a BA-forgalom felét bonyolító Malév is többet érhet a jelenlegi árnál. Az ajánlattevő orosz AirBridge elfogadja a privatizációs hatóság döntését. Az AirBridge közleményében ugyanakkor megjegyezte: ajánlatában elment az üzleti ésszerűség legvégső határáig, és messze túlteljesítette az ÁPV Rt. eredeti elvárásait.

 

Többen bírálták a privatizációt

A Malév-privatizáció az utóbbi hetekben támadások kereszttüzében állt. A Fidesz csütörtökön szólította fel a kormányt, hogy nyilvánítsa érvénytelennek a Malév privatizációját, és ne fogadja el az orosz AirBridge ajánlatát. A párt információi szerint Veres János pénzügyminiszternek kapcsolata volt az orosz hátterű cég képviselőivel. A nagyobbik ellenzéki párt közölte: ha a privatizációt a jelenlegi formában fogadják el, akkor a korrupció gyanúja miatt a Fidesz mindenképpen parlamenti vizsgálatot kezdeményez az ügyben. Veres János a kapcsolatot a későbbiekben cáfolta.

A Malév dolgozói néhány napja sztrájkkal fenyegetőztek arra az esetre, ha az ÁPV Rt. az eladás mellett dönt. A dolgozók szakszervezetei azt nehezményezték, hogy az ÁPV Rt. kizárta tulajdonszerzésük lehetőségét a cégben. Ugyanakkor a privatizációs szervezet elutasította, hogy a Malév-dolgozók részt vegyenek a privatizációs bizottság munkájában. A Malév-dolgozók szakszervezetei szerint az állam csak a milliárdos adósságaitól akar megszabadulni a Malév-eladással.

ÁPV: A Malév megtartása középtávon sem indokolt

Az ÁPV Rt. üzleti, kockázati szakmai és foglalkoztatási szempontok szerint is vizsgálta az ajánlatokat, valamint értékelte a Budapest Airport Rt. privatizációjával való összefüggéseket. Végül úgy döntöttek, hogy a mostani eljárásban kapott ajánlatok bármelyikének elfogadása nem szolgálja teljes körűen az összetett privatizációs célkitűzések megvalósulását - közölte az ÁPV Rt.

A privatizációs szervezet azt várja, hogy a Malévnál megkezdett átalakítások, a Oneworld légiszövetséghez való csatlakozás és a Budapest Airport Rt. privatizációjától várható fejlődés révén, részben a külső körülmények javulásával is, a nem túl távoli jövőben kialakulhat egy, a mostaninál kedvezőbb értékesítési feltételrendszer. Az ÁPV Rt. ugyanakkor továbbra is úgy gondolja, hogy az állami tulajdon megtartása középtávon sem indokolt.

Közel azonos üzleti ajánlat

Az ÁPV Rt. igazgatósága pénteki ülésén megállapította, hogy a két ajánlat üzleti tartalma közel azonos volt. A részvényekért ajánlott vételár (1 milliárd, illetve 150 millió forint) megfizetése mellett a vevők több ütemű tőkeemelésre vállaltak kötelezettséget, összesen 4, illetve 9 milliárd forint értékben. Mindketten egy éven belül vállalták a mintegy 13 milliárd forintos kereskedelmi banki hitelek teljes előtörlesztését, és egy hosszabb időszak (25 illetve 20 év) alatt a mintegy 19 milliárd forintos MFB-hitel visszafizetését.

A hitelek visszafizetésének fő forrása a Malév-eszközeinek értékesítése, illetve a jelenleg is nyereséges tevékenységeiből származó jövedelmek elkülönítése lett volna. Foglalkozatás tekintetében mindkét ajánlat egy "reális önkorlátozást tartalmazó létszámleépítéssel számolt".

A két ajánlat lényegesen eltért ugyanakkor a vállalások teljesítése mögé szánt garanciarendszer tekintetében. Az ebből a szempontból erősebbnek ítélt pályázat az első tőkeemelésre 15 millió eurós visszavonhatatlan hitelígérvényt, a további vállalások forrásaként 100 millió eurós visszavonhatatlan, feltétel nélküli hitelígérvényt csatolt be, kötelezettség vállalásai nem teljesítése esetére pedig felajánlotta egy tőzsdén jegyzett, működő légitársaság készfizető kezességét - közölte pénteken az ÁPV Rt.