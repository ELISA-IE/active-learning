Csúcsról csúcsra tart az arany ára

Az arany ára 17 éves történelmi csúcsot döntött péntek éjjel. A New York-i tőzsdén 462,90 dollárba került egy uncia. Tőzsdei elemzők szerint kiigazítás, ezt követően újabb csúcs várható. A JP Morgan szerint az aranyár 2006-ban akár 500-520 dollárra is erősödhet.

Péntek éjjel csúcsra járt az arany ára a New York-i tőzsdén. A nemesfém unciájáért 462,90 dollárt kértek. Az arany két nap alatt összesen 9,20 dollárt ugrott, amíg elérte a csúcsot. Az unciánkénti ár hétfőn reggel kilenc órakor 459,40 dollár volt.

Oláh Flórián, a Hamilton Tőzsdeügynökség üzletkötője az [origo]-nak elmondta: a világgazdaságban tapasztalható bizonytalanságok miatt vásárolnak egyre többen aranyat. Az áremelkedéshez hozzájárult az is, hogy kiszivárgott: a nemzeti bankok már megszabadultak idén eladható aranykészleteiktől. 

Szintén fontos szerepet játszott az áremelkedésben az egyre növekvő olajár, és az amerikai gazdasági növekedés lassulásától való félelem. Ugyanakkor továbbra is töretlen az érdeklődés a fizikai arany iránt Kínában, Indiában és Törökországban.

Az emelkedés után várhatóan profitrealizáció lesz, Oláh Flórián szerint a pénteki csúcs után 450 dollár körüli árra esik majd vissza az aranyár, hogy aztán októberben újra nekilendüljön. A magyar befektetők megijedtek a magas ártól, és 450 dollár fölött kiszálltak a kereskedésből. A Hamilton elemzője szerint év végéig az arany ára elérheti a 480-490 dolláros árat unciánként. A JP Morgan elemzői szerint jövőre nem kizárt az 500-520 dolláros ár sem.

Barsi Szabó Gergely