Feltérképezik a romák életkörülményeit

A Kisebbségi Jogvédő Egyesület országos adatgyűjtő munkába kezd a magyarországi cigány lakosság életkörülményeinek felderítésére - olvasható a Népszabadság keddi számában. Az egyesület elnöke szerint a civil szervezetek eredményesebbek lehetnek majd az uniós pályázatokon, ha hiteles és friss adatokkal rendelkeznek.

Feltérképezné a cigány lakosság életkörülményeit a Kisebbségi Jogvédő Egyesület - írja a keddi Népszabadság. A szolnoki székhelyű egyesület szakmai hálózattá szeretné szervezni a romákkal foglalkozó civil szervezeteket.

A hálózat adatokat szolgáltatna a magyarországi romák helyzetéről, és arról, hogy egyes kistérségekben milyen körülmények között élnek a leghátrányosabb helyzetű emberek. A kérdezőbiztosok Szolnok megyében kezdik meg munkájukat. Az adatgyűjtő az adott település polgármesteri hivatalától, iskoláitól, egészségügyi létesítményeitől kér információkat a roma lakosság életkörülményeiről. Munkája során vele tart majd a helyi cigány önkormányzatok vagy roma civil szervezetek egy-egy megbízottja is.

Pálfi Miklós, a Kisebbségi Jogvédő Egyesület elnöke a Népszabadságnak elmondta: a kérdezőbiztosok szigorúan betartják majd az adatvédelmi szabályokat. Pálfi szerint azért is van nagy szükség az Országos Roma Civil Monitoring Rendszer kiépítésére, mert naprakész és hiteles adatok birtokában a civil szervezetek eredményesebbek lehetnek az uniós pályázatokon.