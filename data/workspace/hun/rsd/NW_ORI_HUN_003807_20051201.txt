Négyszázmilliárd fölé kúszott Ferihegy ára

Kibontották szerdán a Budapest Airport privatizációs pályázatának borítékjait. A Népszabadság értesülései szerint a Ferihegyért kínált ár 400 milliárd forint fölött van, a legmagasabb ajánlatot a brit BAA tette. A korábbi, sikertelen privatizációs pályázaton 390 milliárd volt a csúcsajánlat.

Kibontották a Budapest Airport privatizációs pályázatán az árajánlatokat tartalmazó borítékokat. A Népszabadság értesülései szerint az árajánlatok 400 milliárd forint felett vannak. A német Hochtief és Fraport, valamint a brit BAA november 14-én adta le pályázatát a reptér 75 éves üzemeltetési jogának megvételéről. A szakmai pályázatot azóta elemezték az ÁPV Rt-nél, az árajánlatot tartalmazó borítékot azonban csak szerdán bontották fel.

A tervek szerint az ÁPV Rt. még decemberben eredményt hirdet és megkezdi a tárgyalást a győztessel. Amennyiben a legkedvezőbbnek ítélt ajánlatot tevő cég eláll a vásárlástól, a sorban utána következővel folytatják a tárgyalásokat. A kormányzat reményei szerint az év végéig aláírják a szerződést Ferihegy üzemeltetési jogának átadásáról.

MIke Clasper, a brit BAA elnöke egy szerdai londoni konferencián elmondta: magántulajdonú cége képes kezelni a kereskedelmi kockázatokat, de meg kell bizonyosodnia arról, hogy sem a politikai, sem a szabályozási rizikó nem haladja meg az elfogadható szintet, mielőtt több százmillió, vagy több milliárd fontot befektetnek. Clasper reményét fejezte ki, hogy a jövőbeni magyar kormányok is tiszteletben tartják majd a beruházást. "Úgy gondoljuk, a magyar kormányzat megérdemli a bizalmat, még ha az ügy politikai ellentétekhez vezet is" - jelentette ki a BAA vezérigazgatója.