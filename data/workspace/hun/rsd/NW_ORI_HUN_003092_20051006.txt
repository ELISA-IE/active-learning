Sokkal kedvezőbb a hiány a vártnál

Az államháztartás hiánya 63 milliárd forint lett szeptemberben a tervezett 93,1 milliárd forinttal szemben - hozta nyilvánosságra a Pénzügyminisztérium.A helyi önkormányzatok nélkül számított deficit így harmadik hónapja jobb a prognózisnál. 

Harmadik hónapja 20-40 milliárd forinttal kedvezőbb a prognózisnál az államháztartás helyzete, így a Pénzügyminisztérium szerint teljesül az egész évre tervezett eredeti 1 022,6 milliárd forintos önkormányzatok nélküli, pénzforgalmi hiánycél. Júliusban az államháztartás többlettel zárt, az 51,7 milliárd forintos szufficit több mint 20 milliárd forinttal haladta meg a 28,8 milliárd forintos előrejelzést. 

Augusztusban a hiány 60 milliárd forint lett a tervezett 99,8 milliárd forinttal szemben, így a pozíció közel 40 milliárd forinttal alakult előnyösebben. Az államháztartás háromnegyedévi egyenlege 1 059,5 milliárd forint lett, ami a GDP 4,75 százaléka. A prognózis 1 088,1 milliárd forint, a GDP 4,89 százaléka volt. Szeptemberben a központi költségvetés 11,9 milliárd forintos, az elkülönített állami pénzalapok 2,4 milliárd forintos deficittel zártak. A társadalombiztosítás pénzügyi alapjainak egyenlege 48,7 milliárd forintos hiányt mutatott. 