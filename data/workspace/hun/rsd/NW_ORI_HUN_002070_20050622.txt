Mádl nem írta alá a kisebbségi választást

Mádl Ferenc köztársasági elnök az Alkotmánybírósághoz fordult a kisebbségi választásról szóló törvénnyel. Az elnök szerint nem tűnik alkotmányosnak, hogy a legtöbb szavazatot kapó kisebbségi képviselő a települési önkormányzatnak is tagja lesz.

Mádl Ferenc köztársasági elnök az Alkotmánybírósághoz fordult a múlt héten elfogadott kisebbségi választásról szóló törvénnyel. A törvény átalakítja a kisebbségi önkormányzati választási rendszert. A leglátványosabb változás az lesz, hogy ezentúl csak azok szavazhatnak, akik előre kérik felvételüket a kisebbségi névjegyzékbe.

Mádl Ferenc azt kifogásolta, hogy a módosított törvény szerint a legtöbb szavazatot kapó kisebbségi képviselő automatikusan tagja lesz a települési önkormányzatnak is. Ez Mádl szerint azért aggályos, mert a kisebbségiek így lényegében kétszer szavazhatnak, és ez sérti a népszuverenitás elvét.