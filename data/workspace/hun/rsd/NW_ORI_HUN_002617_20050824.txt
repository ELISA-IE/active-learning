Egy halottja van a robbantásos családi vendettának

Egy halottja van annak a tömegverekedésnek, amely két család 50-60 tagja között tört ki szerdán délután Törökszentmiklóson. A csetepaté húsz sérültje közül három állapota életveszélyes. A dulakodásban fegyverek dördültek el és egy robbanószerkezet is működésbe lépett.

Egy halottja és húsz sérültje van annak a csütörtöki verekedésnek, amely két törökszentmiklósi család között robbant ki szerda délután. Az összetűzés áldozata egy 51 éves férfi, aki egy robbanószerkezet által okozott sérülésben halt meg kórházba szállítás közben. A sérültek közül három életveszélyes, hat súlyos, tizenegy pedig könnyű sérüléseket szerzett - mondta az [origo]-nak Kovács Ágnes, a Jász-Nagykun-Szolnok Megyei Rendőr-főkapitányság sajtóreferense.

A verekedés kapcsán a rendőrség nyolc személyt őrizetbe vett, több tanút kihallgattak, Kovács azonban további részleteket arra hivatkozva nem kívánt elárulni, hogy az eddig elhangzott tanúvallomások egymásnak ellentmondanak, több tisztázásra váró kérdés is van, az ügyben 50-60 ember érintett.

A két család között pár hete is volt már konfliktus, akkor az egyik család tagja megkéselte a másik család egyik tagját az utcán. Kovács szerint feltehetően ez a konfliktus újult most ki. A verekedésben szúró- és vágóeszközöket is bevetettek, lövések dördültek, és egy robbanószerkezet is működésbe lépett. A fegyvereket és a robbanóanyagot vizsgálják.