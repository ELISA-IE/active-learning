Bárándy vagy Glatz lehet államfőjelölt

Bárándy Pétert vagy Glatz Ferencet tartaná elfogadható államfőjelöltnek az SZDSZ az MSZP által előterjesztettek közül. Szili Katalint és Horn Gyulát viszont nem tartják alkalmasnak a szabad demokraták. Eközben a Fidesz is úgy döntött, megkérdezi az embereket arról, kit szeretnének köztársasági elnöknek. Kedden az SZDSZ indított hasonló akciót.

Szerdán is egyeztetett az MSZP és az SZDSZ az államfőjelölt személyéről. Az MSZP négy államfőjelöltet javasolt az SZDSZ-nek: Bárándy Péter, Glatz Ferenc, Szili Katalin és Horn Gyula neve hangzott el a koalíciós egyeztetéseken. Közülük az SZDSZ Glatz Ferencet és Bárándy Pétert tartja elfogadhatónak az elnöki posztra - közölte Kuncze Gábor a szerdai egyeztetés után, majd hozzátette: továbbra is az MSZP figyelmébe ajánlották Gombár Csabát. "A sajtóban felmerültek más, általunk alkalmasnak tartott nevek is, ezeket azonban az MSZP nem terjesztette elő" - jegyezte meg Kuncze, aki ezért neveket sem kívánt mondani. 

Hiller István, az MSZP elnöke a tárgyalás után azt mondta, hogy a négy jelöltjük közül pártján belül a legnagyobb támogatottsággal Szili Katalin rendelkezik, őt Glatz Ferenc, Horn Gyula és Bárándy Péter követi. Hiller közölte, hogy az SZDSZ ellenérzései ellenére továbbra is alkalmasnak tartják Szili Katalint, ezért a párt április 15-i kongresszusán mind a négy jelöltről szavazhatnak a küldöttek, de a voksolás előtt tájékoztatja a kongresszust, hogy az SZDSZ csak Bárándy Pétert és Glatz Ferencet tartja elfogadható jelöltnek. A legfontosabb, hogy a jelöltünkből elnök legyen - mondta Hiller, aki hozzátette: a jövő héten az ellenzékkel is egyeztet az ügyben.

Tovább bonyolíthatja a helyzetet, hogy a Fidesz-frakcióhoz tartozó egyik MKDSZ-vezető úgy nyilatkozott a Heti Válasznak, hogy alkalomadtán megszavaznák Szili Katalint. Deák András azzal indokolta mindezt, hogy a házelnök egyénisége nem áll túl távol tőlük, és a hívő emberek számára iselfogadható politikus. Kérdéses persze, hogy a titkos szavazáson a többi 13 kereszténydemokrata politikus is így vélekedne-e a szocialisták favoritjáról.

A Fidesz az emberektől kér segítséget

Eközben Orbán Viktor, a Fidesz elnöke és Áder János, a párt frakcióvezetője szerdán bejelentette, hogy az ügyvezető elnökség javaslata szerint szimpátiaszavazást rendeznek arról, kit tartanának az emberek a legalkalmasabbnak az államfői posztra. Arról, hogy kik legyenek a párt által összeállított listán, csak a pénteki frakcióülésen döntenek, így egyelőre neveket nem említett a pártelnök. Csak annyit közölt, hogy pártok feletti, köztiszteletben álló, jelentős életművel is rendelkező jelölteket tartanak alkalmasnak az államfői posztra, aki jelentős nemzetközi tekintéllyel is rendelkezik. Szavazni interneten és utcai standokon is lehet majd. 

"Ez a szimpátiaszavazás nem jelenti azt, hogy a Fidesz a közvetlen elnökválasztást szeretné bevezettetni a későbbiekben" - válaszolt egy kérdésre Orbán, megjegyezve, hogy akkor az egész magyar közjogi rendszert át kellene alakítani. Erről persze lehet tárgyalni - tette hozzá.

A Fidesz által tervezett akciót megelőzően kedden Kuncze Gábor, az SZDSZ elnöke nevében küldtek szét mintegy 40 ezer e-mailt azoknak, akik korábban kitöltötték a párt internetes kérdőívét. Az elektronikus levélben a kisebbik kormánypárt arra volt kíváncsi, szimpatizánsaik támogatnák-e Szili Katalin jelölését.