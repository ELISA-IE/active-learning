Lerobbant a mentőbázisok fele

A mentőbázisok fele működésképtelen, a helikopterek javítására egy éve nincs pénz, a miniszterelnök ígérete ellenére pedig egyelőre nem kapott három új mentőhelikoptert az Országos Mentőszolgálat - írja a Népszabadság. 

Egy éve nincs pénz a működésképtelen helikopterek javítására az Országos Mentőszolgálatnál annak ellenére, hogy a pécsi mentőhelikopter balesete után a miniszterelnök ígéretet tett három új helikopter beszerzésére és a légi mentés fejlesztésére. A meglévő helikopterek közül kettőt javítani kellene, a hat légi bázisból pedig három nem tud üzemelni. A helyzetről a magyar légi mentést üzemeltető BASE Kft. már egy héttel a pécsi szerencsétlenség előtt tájékoztatta az Egészségügyi Minisztériumot - írja a Népszabadság. 

A lap információi szerint három-négy érdekcsoport küzd egymással, ugyanakkor a helyzet egyre rosszabb. 2005-ben négy bázison is leállt a mentés egy-egy hónapra, így a két évvel ezlőttihez képest csak feleannyi mentőrepülést tudnak végezni a helikopterpilóták. 

Ármai Zoltán, a BASE Kft. vezetője szerint sok százmillióba fog kerülni a bázisok, a géppark átalakítása, a pilóták átképzése, tehát egy-egy új helikopter beszerzése csak a kezdet. Egy új gép három és fél millió euróba kerül. Az új tervekből, amellett, hogy pénzről senki nem beszél, kihagyták azt a szervezetet is, ahol csaknem az összes tapasztalt pilóta dolgozik. Ármai szerint először a meglévő gépeket kellene üzemképessé tenni újra, akkor még legalább négy évig jól működhetne a légimentés. Ehhez elég lenne gépenként néhány tízmillió forint - mondta a cégvezető. 

Az Országos Mentőszolgálatnak 13 helikoptere van, de ötnél több nem üzemképes. Kettő közülük nagyjavításra vár. A karbantartásra közbeszerzési pályázatot írtak ki, de az eredményt megtámadták, így a javítás időpontja kétséges, állítólag még az idén sor kerül rá. 

A tervezett hat állandó és három időszakos mentőbázishoz tíz új helikopterre lenne szükség, mindez a következő három évben tízmilliárd forint ráfordítást igényel. Az idén 600 millió jut a légi mentésre, ebből a leszállóhelyek kiépítését kezdik meg. Erre azért van szükség, mert ma csak tizenöt olyan kórház van, ahová közvetlenül helikopterrel lehet beteget szállítani, a többinél át kell emelni mentőautóba és a leszállóhelytől a kórházig szállítani. Ez jelentős időveszteséget jelent. 

A szakemberek szerint minden befektetett millió három-négy milliót takarítana meg a társadalomnak, a becslések szerint ennyit ér ugyanis a légi út gyorsasága miatt egészségét nagyobb eséllyel visszanyerő sok beteg.