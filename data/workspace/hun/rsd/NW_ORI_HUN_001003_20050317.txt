Tönkremehet az EU az öregek miatt

Folyamatosan öregszik az Európai Unió lakossága, és ez már a gazdaságot is veszélyezteti - áll az Európai Bizottság legfrissebb jelentésében. Az EU egy tagországának születési rátája sem elegendő ahhoz, hogy megújuljon a népesség. A legrosszabb a helyzet az újonnan csatlakozott tagországokban, elsősorban Cipruson, Szlovákiában és Csehországban, míg a legtöbb gyerek Nagy-Britanniában és Franciaországban születik.

Az Európai Bizottság számításai szerint az elkövetkező 30 évben 21 millióval csökken az EU-n belül a munkaképes korosztály tagjainak száma. Emiatt az EU-nak túl kellene lépnie a célként kitűzött 70 százalékos foglalkoztatási rátán is - írta az EUobserver.

Az Európai Bizottság szerint a helyzeten javíthat, ha több menekültet fogadnak be, de "ez nem helyettesítheti a gazdasági reformot" - áll a jelentésben. A reform keretében modernizálni kellene a nyugdíjrendszert, felemelni a nyugdíjkorhatárt vagy több embert foglalkoztatni.

Az európaiak kevesebb gyermeket vállalnak, mint amennyit eredetileg szerettek volna - állítja a jelentés. A gyermekvállallás ösztönzése érdekében például a különböző családi kedvezmények növelését javasolják, illetve a szegényebb családok nagyobb mértékű támogatását például az étkeztetés támogatásával.

Az öt legnagyobb EU-tagország közül csak Nagy-Britannia és Franciaország lakossága fog nőni várhatóan az elkövetkezendő években, Franciaország mellett még Írország és Dánia termékenységi mutatója lenne majdnem elegendő a lakosok korosztályos arányának fenntartásához. A legtöbb tagországban viszont már csökken vagy legkésőbb 2015-től várható a népességszám csökkenése, 2050-re pedig 10-15 százalékkal kevesebb lesz az EU-lakosság.

A legrosszabbak a születési mutatók az újonnan csatlakozott tagországokban: Ciprus, Csehország és Szlovákia áll a lista alján.

Az Európai Bizottságnak Vladimir Spidla, a szociális ügyek biztosa terjesztette elő a jelentést. Közölte: Brüsszelnek nincs nagy ráhatása a tagországok nyugdíjpolitikájára, így át kell gondolni, milyen eszközökkel tudnák serkenteni a gyermekvállalási kedvet. Az EUobserver ugyanakkor megjegyezte, hogy a tagországok pont nem a központi beavatkozást várják, hanem egymással egyeztetve a saját rendszerük elterjesztésétől várják a jobb népességmutatókat.

Az Európai Politikatudományi Központ egyik munkatársa, Jorgen Mortensen szerint jelentősebb adókedvezmények és nagyobb költségvetési ráfordítás kellene minden tagország részéről, miközben a másik részről szociális és egészségügyi reformokat kellene végrehajtani.

A magyarok is kevés gyereket szülnek

 

A magyarok házasodási és gyermekvállalási kedve is jóval alatta van a nyugat-európai átlagnak. Bár a szakemberek által jósolt 2004-es negatív rekord elmaradt, az elmúlt években folyamatosan csökkent az élve született csecsemők száma. A demográfiai mutatókon egyedül az segített, hogy az utóbbi időben a halálozási ráta is csökkent valamelyest, és emiatt csökkent a népességfogyás üteme.