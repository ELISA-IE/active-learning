Maradhat a külügynél a visszarendelt nagykövet

Vándor János thaiföldi nagykövet visszahívásával köztisztviselői jogviszonya nem szűnt meg, így hazatérése után is a Külügyminisztériumban dolgozhat tovább. A nagykövet egyelőre még Bangkokban van, bár feladatait már átvette az ideiglenes ügyvivő.

Még nem tudni, mi lesz a visszahívott thaiföldi nagykövet, Vándor János sorsa, miután hazatért Magyarországra. Vándort a külügyminiszter január 6-án azért rendelte vissza azonnali hatállyal, mert a nagykövet a szökőár idején Magyarországon tartózkodott, és az események hírére nem utazott vissza azonnal állomáshelyére, csak miután lejárt a szabadsága.

 

Vándor köztisztviselői jogviszonya nem szűnt meg a visszahívással, így hazatérése után továbbra is dolgozhat a Külügyminisztériumban - mondta a Külügyminisztérium szóvivői irodájának munkatársa az [origo]-nak. A tárca munkatársa arra nem tudott válaszolni, milyen beosztásra számíthat a visszahívott nagykövet, mint mondta, erről csak Vándor hazatérése után döntenek az illetékesek.

 

A nagykövet jelenleg is Bangkokban van. A tárca munkatársa szerint a nagyköveti munkát már az ideiglenes ügyvivő átvette, Vándor már csak a hazaköltözésével kapcsolatos technikai ügyintézés miatt van kint.