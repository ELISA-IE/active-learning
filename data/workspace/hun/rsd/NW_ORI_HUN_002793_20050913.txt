Államadósságot fizetnének Ferihegy árából

Az államadósság csökkentésére használja fel a kormány a Budapest Airport Rt. eladásából származó bevételt. Kóka János gazdasági miniszter a parlament gazdasági bizottságának keddi ülésén elmondta: azért van szükség a reptér üzemeltetési jogának magánosítására, mert a repteret egyébként csak igen lassan lehetne megfelelő színvonalra fejleszteni.

Az államadósságot csökkentenék a Budapest Airport privatizációjából befolyó összegből. Kóka János gazdasági miniszter és Veres János pénzügyminiszter a parlament gazdasági bizottságának meghallgatásán számolt be a BA Rt. magánosításáról. Az államadósság jelenleg 12 685,2 milliárd forint. A BA Rt. privatizációjából 400-500 milliárd forint folyhat be.

Kóka János gazdasági és közlekedési miniszer közölte: nem tekinti állami feladatnak a reptér üzemeltetését: "Az államnak nem feladata naposcsibét keltetni, mikrohullámú átjátszóállomásokat üzemeltetni vagy repülőteret üzemeltetni" - mondta a bizottsági meghallgatáson a miniszter.

Veres János pénzügyminiszter a bizottság ellenzéki tagjainak kérdéseire válaszolva elmondta: a Budapest Airport Rt. önerőből 20-30 év alatt sem tudna olyan fejlesztéseket végrehajtani, amelyek a térség legmeghatározóbb repülőterévé emelnék Ferihegyet. 

Kóka János szerint a repülőtér-tenderre leadott pályázatokban százmilliárdos nagyságrendű fejlesztési tervek szerepelnek, ám ezek üzleti titoknak minősülnek a tender idején, ezért nem tudott konkrét számokkal szolgálni.

A pénzügyminiszter elmondta: a reptéri leszállási díjak kérdésében a privatizáció után is a Gazdasági és Közlekedési Minisztérium lesz illetékes. Veres János szerint hamarosan csökkentik a leszállási díjakat, ezért várhatóan csökken majd az utasokkal kifizettetett reptéri illeték.

Barsi Szabó Gergely