Kötelezővé tennék a bukósisakot a bicikliseknek

Minden kerékpárosnak bukósisakot és fényvisszaverő mellényt kell majd viselnie, az autókban pedig kötelező tartozékká tennék a tűzoltó-készüléket a Gazdasági és Közlekedési Minisztérium, hogy javítsa a baleseti statisztikákat - írja a Népszabadság. 

Kötelezővé tenné valamennyi kerékpáros számára a fényvisszaverő mellény és a bukósisak viselését a Gazdasági és Közlekedési Minisztérium. A tárca tervei szerint májustól minden autó kötelező tartozéka lesz a tűzoltó készülék, és lakott területen kívül a buszokon is kötelező lesz bekötni a biztonsági öveket - legalábbis azokon, amelyeket gyárilag elláttak ilyenekkel. Ezen kívül 2006 második felétől csak ABS-sel szerelt új autót lehetne forgalomba hozni. A tárca kialakítana egy úgynevezett "közlekedésbiztonsági úthálózat-menedzsmentet", amelynek a célja a baleseti gócpontok, a nagy kockázatú útszakaszok felmérése. Utóbbiakról ugyanakkor a rendőrségnek pontos adatai vannak - írja a Népszabadság. 

Az intézkedések célja, hogy javítsanak a rossz közlekedésbiztonsági statisztikákon. Évente ugyanis átlagosan 1300-an halnak meg közlekedési balesetekben, és további húszezren sérülnek meg. A lap szerint drasztikus intézkedések nélkül Magyarország nem tudja teljesíteni az Európai Unió fehér könyvében megfogalmazott követelményt, ami szerint 2010-re a felére kell csökkenteni a közúti tragédiák halálos áldozatainak számát. Magyarországon a régebbi uniós tagokhoz képest kétszer annyi a halálos kimenetelű közlekedési baleset, ráadásul az utóbbi öt évben tíz százalékkal nőtt a személyi sérüléssel végződött balesetek száma.

A rendőrséghez és a BM-hez hasonlóan, a közlekedési tárca is fontosnak tartaná a gyorshajtás elleni fellépést, és ezzel párhuzamosan a gépjárművek tulajdonosai és üzemben tartói objektív felelősségének megállapítását, amikor a szabálysértő kiléte nem állapítható meg teljes bizonyossággal - írja a Népszabadság. Ennek lényege, hogy a lefotózott gyorshajtók nem bújhatnának ki a felelősség alól azt állítva, hogy egy hozzátartozójuk vezetett, aki ellen nem kötelesek vallomást tenni.