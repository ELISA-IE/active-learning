Az állam adóssága 405 milliárddal csökken

A Budapest Airport Rt. 464.5 milliárd forintos vételárát lényegében adósságtörlesztésre fordítja a magyar állam - jelentette ki Katona Tamás, a Pénzügyminisztérium közigazgatási államtitkára szerdai sajtótájékoztatóján. Ez közel 405 milliárd forintos adósságcsökkentést jelent különböző tételeknél.

A bevételből 59,7 milliárd forint privatizációs jogcímen az Állami Privatizációs- és Vagyonkezelő Rt kap meg. A hatályos törvények szerint egyébként a privatizációs bevételt az állam adósságának csökkentésére kell fordítani. A fennmaradó 404.8 milliárd forintból az állam a korábbi jelzések szerint átvállalja a Nemzeti Autópálya Rt. 177,8 milliárd forintos hitelét, valamint kifizetik a Budavári Önkormányzat 2,5 milliárd forintos kölcsönét.

Visszavásárlási aukciók keretében az Államadósság-kezelő Központ 32,4 milliárd forint értékben vesz államkötvényt a befektetőktől, míg 192,1 milliárd forint értékben japán jenben fennálló hiteltartozás törlesztenek. Katona jelezte, hogy egyes jenhitelek kamatlába 6 százalék körül van. A hitelek előtörlesztése mintegy 10 milliárd forint kamatfizetéstől tehermentesíti jövőre a költségvetést.