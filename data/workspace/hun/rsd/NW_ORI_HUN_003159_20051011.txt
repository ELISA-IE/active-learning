Szakvizsga nélkül is gyógyíthatnának a háziorvosok

Újabb kísérletet tesz az Egészségügyi Minisztérium (EÜM), hogy orvosokat toborozzon a tartósan betöltetlen háziorvosi állásokba. Két miniszteri rendeletmódosítással ugyanis nemsokára lehetővé teszik, hogy a már diplomás, de háziorvosi szakvizsgával még nem rendelkező orvosok gyógyíthassanak azokban a körzetekben, ahol régóta orvoshiányban szenvednek.

Közel kétszáz háziorvosi rendelő tátong üresen hazánkban, melyekben már legalább fél éve nem praktizál orvos. Legtöbbjük vidéki, kis lélekszámú körzetekben található, ahova nem szívesen szerződnek a frissen végzett doktorok. Éger István, a Magyar Orvosi Kamara elnöke ezt azzal indokolja, hogy ezekben az állásokban sem a dologi költségek finanszírozása, sem a bérezés színvonala nem megfelelő. Az elnök az [origo] kérdésére kifejtette, hogy szerinte a háziorvosok fizetésének emelésével és a rendelők megfelelő felszerelésével lehetne vonzóvá tenni ezt a pályát a fiatal értelmiségiek előtt.

A családorvosnak készülő diákok jelenleg az orvosi egyetem elvégzése után 26 hónapot kórházi klinikai gyakorlattal, majd 3 évet egy háziorvosi körzetben töltenek, mielőtt letennék a szakvizsgát és önálló praxist nyitnának.

Füredi Gyula, az Országos Alapellátási Intézet (OALI) főigazgató-helyettese szerint sokan azért nem választják a háziorvosi hivatást, mert a hat egyetemi év után már elhelyezkedtek valahol, és nem tudnak a munkájuk mellett további tanulmányokat végezni. Őket is célozza az Egészségügyi Minisztérium új kezdeményezése, amely két miniszteri rendelet módosításával lehetővé teszi, hogy a fiatal orvosok a tartósan betöltetlen háziorvosi helyeken már a szakvizsga letétele előtt gyógyíthassanak.

Füredi Gyula kiemelte, hogy ezek az orvosok nem képesítés nélkül dolgoznának, hiszen csak olyanok praktizálhatnának, akik öt éven keresztül tanulták a mesterségüket, valamint egy kötelező 6 hónapos belgyógyászati gyakorlaton is részt vettek. A tervek szerint a többi klinikai gyakorlat elvégzésére egyéni tanulmányi szerződést kötnek valamely orvostudományi egyetem családorvosi tanszékével, valamint egy mentort is kijelölnek melléjük, aki bevezeti őket a háziorvosi specifikumokba.

A fiatal orvosok nemcsak a könnyű elhelyezkedéssel járnak jól, hanem a 43/1999 (III. 3.) -es kormányrendelet értelmében több fizetéshez is juthatnak. A rendelet ugyanis kimondja, hogy a tartósan betöltetlen háziorvosi praxisokat az előző év átlagos praxisbevételének 140 százalékával finanszírozzák, ami lehetőséget ad a többletfeladatokat vállaló orvosok magasabb bérezésére.

Az OALI főigazgató-helyettese elmondta, hogy több biztonsági féket is beépítettek a rendszerbe. Mind az önkormányzatokat, mind az orvosokat pályázat útján választják ki, utóbbiak kötelesek igazolni, hogy valamely orvosi egyetem vállalja az egyéni képzésüket. 

A rendeletmódosítás a napokban tető alá kerül, az [origo] információi szerint már a tárcaközi egyeztetés szakaszában tart. Az OALI már ki is írta a pályázatot, amelyre már több önkormányzat és 10 orvos is jelentkezett.