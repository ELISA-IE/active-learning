Vérhiány a fővárosban

Az előírt minimum alá süllyedtek a budapesti vérellátó vértartalékai. A vérhiány miatt rendkívüli véradást szervez a Vöröskereszt - írja a Népszabadság

A Magyar Vöröskereszt rendkívüli véradásra kéri a főváros lakosságát, mivel vérhiány lépett fel Budapesten. Ugyan a helyzet még nem kritikus, és életmentő műtétek sem maradnak el, de az Országos Vérellátó Szolgálat tartalékai az előírt minimum alá süllyedtek - írja a Népszabadság. 

A lap szerint a nyári vérhiány évek óta visszatérő probléma, amit az okoz, hogy az önkéntes véradók szabadságra mennek, illetve a turistaszezonban gyakoribbak a balesetek, és ekkor megugrik a kórházak vérigénye is. A budapesti Vöröskereszt július 20-án, és 28-án várja az önkénteseket.