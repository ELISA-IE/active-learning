A tulajdonosok is a Jukosz ellen fordultak

Egymilliárd dolláros pert indítottak a Jukosz tulajdonosai az egykori olajóriás ellen. A megcsonkított olajtársaság tulajdonosai szeretnék megmenteni a vállalatot, mielőtt a Jukosz teljesen összeomlik.

Pert indítottak a Jukosz tulajdonosai az olajtársaság ellen. A részvényesek összesen 1,1 milliárd dollárt követelnek a Putyin orosz elnök által térdre kényszerített egykori olajóriástól. A Jukosz fő részvényese, a Menatep Holding mellett több hitelező bank perli a vállalatot.

A fő részvényes Menatep egyik leányvállalatán, a Moravelen keresztül fogta perbe a Jukoszt. A Moravel, amely korábban hitelezett az olajtársaságnak, most 650 millió dolláros követeléssel lépett fel - írja a Mosnews.

A Moravel mellett 10 európai bank alkotta szindikátus is fut a pénze után. A bankcsoportban olyan pénzintézetek vannak, mint a Citygroup, a Societe Generale, a Deutsche Bank AG, vagy az ING csoport. A bankok összesen 480 millió dollárt követelnek: ennyi maradt a Jukosznál abból az egymilliárd dolláros hitelből, amelyet még 2003-ban vett föl. 

A hitelfelvétel idején a Jukosz még az orosz olajtermelés egyötödét adta, azt követően viszont az orosz adóhatóságok valósággal megbénították a Jukoszt. A társaságtól 27 milliárd dolláros adóhátralékot követeltek, majd kényszerárverésen megfosztották legnagyobb termelőegységétől, a Jukanszknyeftyegaztól, amelyet az állami Rosznyefty szerzett meg. A Jukosz tőkéje így 40 milliárd dollárról egymilliárdra esett vissza.

A hitelezők az orosz állam elsőbbsége miatt nehezen érvényesíthetnék követeléseiket az Oroszország határain belül. A pert éppen ezért a Jukosz külföldi vagyonát kezelő Jukosz Finance BV ellen indították, a leányvállalat ugyanis Hollandiában van bejegyezve. A társaság vagyonát 1,2 milliárd dollárra teszik a piaci elemzők.

A követelés behajtása még így is elég nehéznek ígérkezik, ugyanis a Jukosz Finance BV-t egy Hollandiában bejegyzett alapítvány, a Stichting Administratiekantoor YUKOS Finance felügyeletére bízták. Az alapítvány létrehozásában annak idején a Moravel is segédkezett, hogy a Jukosz-vagyon egy részét megóvják az orosz hatóságoktól.