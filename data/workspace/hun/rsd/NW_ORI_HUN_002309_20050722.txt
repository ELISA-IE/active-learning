A nagy többség előre választaná a harmadik gyerek nemét

Valamivel több mint kétezer szavazat érkezett a kormány első sms-kérdésére. A szavazók négyötöde előre megválasztaná a harmadik gyerekének nemét, ha lenne rá lehetősége.

A 2383 válaszadó 81 százaléka egyetértene azzal, hogy megválasztható legyen a családban harmadikként megszülető gyermek neme - jelentette be László Boglár kormányszóvivő, aki hozzátette: a kormány most nem kívánja értékelni sem a beküldött válaszok számát, sem ezek tartalmát. Ez csak a hathetes sms-kampány után történhet meg.

A kormány sms-kampányában a jövő dilemmáit érintő kérdésekről kérdezik az embereket. Az első kérdésre (két azonos nemű gyermek születése után legyen-e lehetősége a szülőknek a harmadik magzat nemének megválasztására) csütörtökig  lehetett szavazni.