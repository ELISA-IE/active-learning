Gyanús kémjegyzőkönyveket vizsgál az NBH

Vizsgálja a Nemzetbiztonsági Hivatal annak a telefonlehallgatási jegyzőkönyvnek a hitelességét, amelyben egy, állítólag a román hírszerzésnek dolgozó nő folytatott egy miniszterrel és amiből több román napilap is közölt részleteket. Ugyanis több jel is gyanússá teszi a jegyzőkönyv hitelességét.

Jelenleg azt vizsgálja a Nemzetbiztonsági Hivatal, hogy valódi vagy manipulált-e az az állítólagos titkosszolgálati lehallgatási jegyzőkönyv, amelyet egy romániai lap közölt és amit néhány magyar lap is átvett - mondta László Boglár kormányszóvivő az [origo]-nak. Vannak arra utaló jelek, hogy manipulált iratokról van szó, mivel néhány jelzés nem stimmel, így lehet, hogy valakik fakszimilés iratokat loptak ki titkosszolgálatoktól, amit csalásra és megtévesztésre használtak fel. "Mindkét eset államtitoksértésnek számít" - mondta a kormányszóvivő. 

A Magyar Nemzet című napilap múlt héten számolt be arról, hogy a Nemzetbiztonsági Hivatal tavaly kiszorított az országból egy házaspárt, mivel a titkosszolgálat gyanúja szerint a román hírszerzésnek dolgozott. A lap szerint a házaspár nőtagja, Sz. I. korábban a Határon Túli Magyarok Hivatalánál (HTMH) dolgozott, és itt "intim kapcsolatba került" a hivatal azóta már leköszönt vezetőjével, valamint "ennek a kormányzati ciklusnak egy volt és egy jelenlegi miniszterével". A napilap részleteket is közölt egy telefonlehallgatási jegyzőkönyvből, amiben Sz. I. beszélgetése olvasható egy miniszterrel.

A Népszabadság információi szerint az ügy valódi főszereplője egyébként nem a korábban a Határon Túli Magyarok Hivatalánál dolgozó Sz. I., sokkal inkább a férje, aki kiterjedt nemzetközi és magyar politikai kapcsolatokkal rendelkezik. 