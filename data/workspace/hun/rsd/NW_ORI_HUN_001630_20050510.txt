Szeptembertől jön a közös bérlet

Szeptembertől közös bérlettel lehet utazni a BKV, a Volán és a MÁV járatain, Budapest közigazgatási határain belül - a tervek szerint. A kormány ugyanis szerdán várhatóan tárgyal a Budapesti Közlekedési Szövetség (BKSZ) létrehozásáról.

László Boglár kormányszóvivő közölte, hogy a tervek szerint szeptember elsejétől új, budapesti egyesített bérletet vezetnek be, amellyel a BKV, a MÁV és a Volán járatain lehet utazni, a főváros közigazgatási határain belül.

Az egyesített bérlettel a MÁV és a Volánbusz szolgáltatásait a Budapest és környéke között utazók is igénybe vehetik úgy, hogy kiegészítő bérletet vagy jegyet váltanak a közigazgatási határon belüli első megállótól szóló útszakaszra.

László Boglár erről annak kapcsán beszélt, hogy a kormány várhatóan szerdai ülésén tárgyal a Budapesti Közlekedési Szövetség létrehozásának első lépéséről.