Nagy veszekedés készül az EU-csúcson

Az EU működőképességét fenyegeti, ha a szervezet vitáit nem sikerül megoldani, figyelmeztetett több politikus is a csütörtök este kezdődő EU-csúcs előtt. Az alkotmány ügye mellett dönteni kellene a 2007-2013 közti költségvetésről, és ennek kapcsán a mezőgazdasági támogatásokkal kapcsolatos vitáról. Magyarország több pénzt szeretne.

A csütörtök este kezdődő kétnapos EU-csúcs előtt rosszkedvűek a politikusok, és sokan borúlátón nyilatkoztak a szervezet sok belső konfliktusa miatt. José Durao Barroso, az Európai Bizottság elnöke arra figyelmeztette a tagországok állam- és kormányfőit, hogy ha nem kötnek kompromisszumot, akkor hosszú válságra számíthat az Unió. Az EU soros elnöki tisztét betöltő luxemburgi miniszterelnök szerint alig van esély arra, hogy a legfontosabb kérdésekben most megállapodjanak a tagállamok vezetői.

A rossz hangulata egyik oka, hogy az európai alkotmány a franciaországi és a hollandiai népszavazáson is elbukott. Így várhatóan arról döntenek a mostani csúcson, hogy az alkotmány 2006. november elsejére tervezett bevezetését el kell halasztani, sőt, esetleg a teljes alkotmányt el kell felejteni. Az európai néppárt az alkotmány helyett más megoldást vár az Unió szabályozására. Ugyanakkor a német kancellár azt akarja, hogy minél több ország folytassa az alkotmány ratifikációját.

A tervek szerint ebben a két napban kellene elfogadni az EU 2007-2013 közti költségvetését. Ezzel kapcsolatosan hatalmas viták vannak: szinte minden állam kevesebbet költene vagy többet akarna visszakapni, mint eddig. A britek előre szóltak, hogy csak a tervezettnél kevesebbel hajlandók hozzájárulni a közös kiadásokhoz. Ezt az EU-ra legtöbbet költő németek nagyon rossz néven vették. A franciák ragaszkodnak a magas mezőgazdasági támogatásokhoz, amely a britek szerint elfogadhatatlan, és inkább meg kell nyirbálni a tetemes agrárkifizetéseket. 

Az új tagállamok magasabb támogatást akarnak, akkorát, mint például az előttük csatlakozó írek, spanyolok, portugálok kaptak. A magyar kormány - az ellenzék egyetértésével - azt célozta meg, hogy az egy főre eső támogatások listáján az ötödik helyre jöjjön fel Budapest.

 