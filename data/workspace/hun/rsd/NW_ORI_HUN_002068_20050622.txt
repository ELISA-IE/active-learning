130-cal megy a szeméttel működő zöldvonat

Jövő héttől üzemel Svédországban a világ első olyan környezetkímélő vonata, amely biogázzal működik. A személyvonat szerves hulladék elégetéséből nyeri az energiát, és közel 130 kilométeres sebességre képes. 

Svédországban június 28-án indul útjára a világ első olyan környezetkímélő eljárással működő személyvonata, amelynek mozdonyát biogáz hajtja - írja a BBC. A gáz szerves hulladék lebontásával keletkezik, az eljárás során pedig jelentősen kevesebb széndioxid keletkezik, mint a hagyományos fosszilis tüzelőanyagok (például szén, olaj) elégetésével. 

A több mint félszáz ember szállítására alkalmas járművet a Svensk Biogas vállalat fejlesztette ki, több mint egymillió euróból, vagyis közel 250 millió forintból. A vonat Svédország keleti részén, a Linkoeping és Vaestervik közötti 80 kilométeres szakaszon közlekedik majd. A zöldvonat egy tank üzemanyaggal 600 kilométert tud megtenni, méghozzá óránként 130 kilométeres sebességgel. A svédek korábban már 779 biogázzal működő buszt és közel ezer  hasonló eljárással működő autót fejlesztettek ki.