Leszámolnak a háztartási feketemunkával

Akár a minimálbér négyszeresére is büntethetik azt januártól, aki illegálisan foglalkoztat külföldi háztartási alkalmazottat, vagy kertészt. Az egyelőre nem tisztázott, hogy hogyan vizsgálódhatnának a munkaügyi felügyelők a háztartásokban - írja a Világgazdaság. Felmérések szerint ez a feketemunka társadalmilag leginkább elfogadott ága, ugyanis mindkét fél úgy érzi, magánemberként vesz részt a tranzakcióban.

Akár a minimálbér négyszeresére is büntethetik januártól azokat, akik feketén foglalkoztatnak külföldi háztartási alkalmazottat. Ha a Országos Munkabiztonsági és Munkaügyi Főfelügyelőség (OMMF) ellenőrei feketén foglalkoztatott külföldi bébiszitterre, kertészre vagy bejárónőre találnak, valaki háztartásában, az illetőnek először a minimálbér dupláját, második alkalommal négyszeresét kell kifizetnie. Mai árakon számolva a legmagasabb bírságösszeg 228 ezer forint - írja a világgazdaság.

Az egyelőre nem tisztázott, hogy az OMMF emberei hogyan juthatnak be a háztartásokba. Egyelőre úgy tűnik, az ellenőrök csak feljelentés alapján vizsgálódhatnak. A hatóság szerint a kormány akkor segítené a munkájukat, ha a kiszabott bírságot köztartozásnak minősítenék, így az adó formájában behajtható lenne. Ez leginkább a vállalkozások szankcionálásában lenne hatékony. Arról egyelőre nincs információ, hogy a szankciórendszer csak a külföldiekre vonatkozik, vagy később magyar állampolgárokra is kiterjesztik.

Egy felmérés szerint a társadalom nagy része az ilyen jellegű foglalkoztatást nem tekinti feketemunkának. Mindenki magánembernek tekinti magát a tranzakcióban, tehát nem tartják szabálysértésnek. Ugyanakkor a hatóságnak nehezen tudják elhatárolni az ilyen jellegű foglalkoztatást a családi, baráti segítségtől - ez megnehezíti a bizonyítást. A lakosság valamivel kevesebb mint fele segített rokonának például lakásépítésben. Az ellenszolgáltatás nélkül a háztartásokban elvégzett munka értéke fejenként 75 992 forint évente.