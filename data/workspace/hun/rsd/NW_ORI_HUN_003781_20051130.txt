Visszaveszik a patikák a gyógyszerszemetet

December elsejétől az ország összes patikájában visszaveszik a lejárt szavatosságú gyógyszereket. A visszagyűjtés költségeit a gyógyszergyártók állják. A gyártók ígérik: emiatt nem növekednek a készítmények árai. A lejárt gyógyszerek összegyűjtésére azért van szükség, mert fennáll a veszélye annak, hogy a szemétbe került szereket később piacokon értékesítik.

"Csütörtöktől visszavesszük a lejárt szavatosságú gyógyszereket, a vásárlók egy kihelyezett edénybe dobhatják majd a felesleges medicinákat" - közölte az [origo]-val egy fővárosi gyógyszertár vezetője. Az [origo] által megkérdezett összes patika hallott arról a jogszabályról, amely előírja, hogy a gyógyszertárak december elsejétől kötelesek átvenni a gyógyszerhulladékot. A patikák többsége szerint várhatóan csütörtöktől eleget is tudnak tenni ennek az előírásnak.

Mindehhez arra van szükség, hogy a visszagyűjtést megszervező Recyclomed Kht. csütörtökig az ország összes, több mint kétezer patikáját ellássa olyan speciális edénnyel, amelyben a gyógyszerszemetet lehet tárolni. Miklósi András, a gyógyszergyártók által létrehozott Recyclomed Kht. ügyvezető igazgatója szerint a tartályok kiszállítása már megkezdődött, legkésőbb szerdán pedig minden gyógyszertárba megérkezik. 

A nyáron elfogadott jogszabály értelmében azt viszont a gyógyszertárak maguk dönthetik el, hogy a tartályba a vásárlók dobhatják-e bele a lejárt szavatosságú gyógyszert, vagy azt átveszik a patikusok és ők dobják bele. A patikák döntési szabadsága azért került a jogszabályba, mivel a gyógyszerészek többsége nem bízott a lakosságban, és attól tartottak, hogy a tartályba mindenféle szemetet beledobálnak majd. Az edényből ugyanis utólag nem lehet kivenni semmit, ami belekerül, az mind a veszélyeshulladék-égetőben végzi.  

A visszagyűjtés költségeit a gyógyszergyártók fedezik, ami évente elérheti a 200 millió forintot. A Recyclomed Kht. ügyvezető igazgatója az [origo]-nak elmondta: ettől azonban várhatóan nem emelkedik a gyógyszerek ára, a visszagyűjtés költségei ugyanis a gyártók éves forgalmának mindössze egy ezrelékét teszik ki.

A lejárt szavatosságú gyógyszerek visszagyűjtése azért szükséges, mert fennáll annak a veszélye, hogy a szemétből kiguberált készítményeket piacokon vagy más helyeken értékesítik. Ez pedig mérgezést is okozhat. A gyártók becslése szerint évente körülbelül 300-500 tonna veszélyes hulladéknak számító gyógyszert gyűjthetnek vissza a lakosságtól. Ez a mennyiség azonban a következő években valószínűleg csökken, a lakosság ugyanis várhatóan az első pár évben visszaviszi az otthon felhalmozódott készleteket.

Annak ellenére, hogy már az 1998-as gyógyszertörvény is tartalmazza, hogy a gyártó, a forgalmazó kötelessége a nem használható gyógyszerek ártalmatlanítása, az Egészségügyi Minisztérium a rendelet megalkotásával több évet késett. A patikusok hosszú ideig azért kifogásolták a készülő tervezetet, mivel az szerintük nem szabályozta részletesen a visszagyűjtés módját.

Jogszabály hiányában többször megbukott a gyártók begyűjtési kísérlete is. A Chinoin Rt. 2000- ben hatszáz gyógyszertárral állapodott meg a visszavételről. Ezt azonban az ÁNTSZ megvétózta. 2003-ban pedig ugyancsak a Chinoin finanszírozott Cegléden egy 45 ezer lakosra kiterjedő gyógyszer-visszagyűjtési akciót. Annak ellenére, hogy az akció sikeres volt, rendelet hiányában ennek is le kellett állnia.

Szabó András 