Megszavazták az EU-alkotmányt Luxemburgban

Az igen szavazatok arattak győzelmet Luxemburgban az Európai Unió alkotmányáról vasárnap tartott népszavazáson. A luxemburgi sikert valószínűleg nagyban segítette, hogy a nagy népszerűségnek örvendő miniszterelnök lemondással fenyegetőzött arra az esetre, ha az alkotmány elbukna a népszavazáson. 

Luxemburgban az európai uniós alkotmányt a lakosság 56,52 százaléka támogatta, míg 43,48 százalék utasította el.

Jean-Claude Juncker luxemburgi miniszterelnök korábban közölte: ha a lakosság többsége elutasítja az alkotmányt, akkor lemond posztjáról. Ez utóbbi komoly belpolitikai válságot váltana ki a nagyhercegségben, ahol tavaly nyáron tartották a legutóbbi parlamenti választásokat, de az Európai Unióban is fokozná azt a válsághangulatot, amelyet az alkotmány május végi francia, s néhány nappal későbbi holland elutasítása okozott.

Luxemburg a 13. az alkotmányt ratifikáló EU-országok sorában, s egyben a második, ahol ezt a lépést népszavazás hagyta jóvá.

Az alkotmányt eredetileg 2006 novemberéig kellett volna ratifikálniuk a tagállamoknak, és akkor lépett volna életbe, ha az összes ország elfogadja. Az alapszerződés elfogadását azonban Franciaország, majd Hollandia is népszavazáson utasította el. Egyesek már az alkotmány haláláról kezdtek beszélni (hiszen ha csak egy tagállam is nem elutasítja, akkor nem lép érvénybe), míg mások a ratifikálási folyamat folytatása mellett érveltek.

A ratifikálási határidő 2007 közepére való kitolásával egyfajta kompromisszumos megoldás született. Az alkotmányt még nem ratifikáló országok több időt kapnak így arra, hogy átgondolják a dokumentumot és megpróbálják meggyőzni annak helyességéről állampolgáraikat. Az új határidő miatt több tagállam - Dánia, Csehország, Luxemburg - kapott az alkalmon, és közölték: elhalasztják vagy kezdeményezik a témában idénre kiírt népszavazások elhalasztását.

A kitolt határidő ugyanakkor arra nem ad választ, mi lesz az eddigi elutasításokkal, ugyanis a franciák jelezték: nem hajlandóak még egyszer népszavazást kiírni a témában, a hollandoknál pedig olyan jelentős volt az elutasítók aránya, hogy nem is lenne sok értelme megismételni a referendumot. 