Megöltek egy debreceni taxist

Több késszúrással megöltek egy taxist Debrecenben. Az eset feltehetően vasárnap este történt, az áldozatot azonban csak hétfőn reggel találták meg.

Egy 68 éves debreceni taxis holttestére bukkantak hétfőn reggel Debrecen-Nagymacson, a Kastélykert utca végén. A délután folyamán megtalálták az áldozat Suzukiját is. A férfi az elsődleges orvosszakértői vélemény alapján bűncselekmény áldozata lett, feltehetően a vasárnap esti órákban. 

A rendőrség nagy erőkkel kezdte meg a nyomozást az ügyben. A nyomozás eddigi adatai szerint az áldozat tegnap délután indult el taxizni Debrecenben a zöld színű Suzuki Swiftjével. 