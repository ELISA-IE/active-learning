Egyre több idős szeretne otthonba kerülni

Tízmilliárd forinttal kevesebb pénzt szánt a szociális tárca az idősellátás finanszírozására, mint amennyire szükség van - írja a Népszabadság. A mintegy hatvanszázalékos többletigény elsősorban az egyházi és a magánintézményektől származik. Egyre több idős ember szeretne bejutni az otthonokba, ugyanakkor a szakértő szerint most túl lazák a bekerülés feltételei, mindenki, aki valamilyen segítségre szorul, rögtön az idősotthoni elhelyezésre gondol.

Az idősotthonok több helyen három-négy hónapja nem kapják meg a költségvetési támogatást, mert elfogyott az erre szánt állami forrás. Váratlanul ugyanis mintegy hatvan százalékkal nőttek a pénzügyi szükségletek az idősek szociális ellátásában. A többletet elsősorban új magán-, illetve az egyházi fenntartású otthonok belépése okozza, illetve az, hogy változott a finanszírozás technikája. Az a tény például, hogy az egyházi fenntartású otthonok magasabb normatívát kapnak, azt eredményezte, hogy az idén többszörösére bővült az ilyen típusú szolgáltatói kör. 

"Az elmúlt két-három évben már észlelhető, hogy folyamatosan és dinamikusan bővülnek a szociális otthoni igények, ennek következményei rakódtak egymásra" - mondta a Népszabadságnak Kovács Zsolt, a szociális tárca főosztályvezetője. "Egyre több idős ember szeretne bejutni az otthonokba. Igaz, hogy ugyanakkor mind több piaci szereplő találja meg ezt a területet"- állítja a főosztályvezető, aki szerint pillanatnyilag túl "puhák" a szabályok, lazák a bekerülés feltételei, gyakorlatilag nincsenek lépcsők, mindenki, aki valamilyen segítségre szorul, rögtön az idősotthoni elhelyezésre gondol. A tárca most azon dolgozik, hogy a településeken az alapellátás szintjén kapjanak segítséget az idős emberek, és valóban csak akkor kerüljenek be az otthonokba, ha az feltétlenül szükséges. 

Intézményvezetők, fenntartók szerint azért minderre számítani lehetett: az otthonok nem "pottyannak" csak úgy le az égből. Létesítésüket előre be kell jelenteni. Az viszont igaz: a magánbefektetők "lehetőséget" látnak az idősellátásban, ahogy igaz az is, hogy mind több az ellátásra, segítségre szoruló idős ember. (Az egyik otthonvezető szerint minden tíz új lakója közül nyolc-kilenc mentővel érkezik.)

A szociálisotthon-piac élénküléséhez hozzájárul, hogy sokan a lakóparki férőhelyeiket már nem tudták eladni, így idősotthonokká alakították a házakat. Ehhez belépési díjat, jelentős havi hozzájárulást kapnak, ráadásul még az állami normatívát is: ugyanannyit, mint bármelyik állami fenntartású otthon - mondta az egyik érintett.