Új szereplő a tőkepiacon

Múlt hét pénteken a PSZÁF-től megkapta működési engedélyét az EMITA Értékpapír Befektetési és Szolgáltató Rt. Az EMITA Rt. az első befektetési szolgáltató tevékenységet végző cég, mely a korábbinál lényegesen szigorúbb törvényi feltételeket jelentő tőkepiaci törvény 2001. decemberi hatályba lépése óta megkezdhette működését. 

Az utóbbi években jelentősen  csökkent a tőkepiaci szereplők száma, a bankok mellett jelenleg 16 cég végez befektetési szolgáltató tevékenységet. A piaci szereplők számának csökkenésével sorvadt az ügyfelek kiszolgálásának sokrétűsége és egyénre szabottsága.

A tőkepiaci törvény által szigorúan szabályozott, a korábbinál lényegesen zártabb és szabályozottabb piacra elsőként az EMITA Rt.-nek sikerült belépnie.

Az EMITA Befektetési és Szolgáltató Részvénytársaság 2004 szeptemberében alakult. A cég zártkörű részvénytársaság, jegyzett tőkéje 150 000 000 Ft. Az EMITA Rt kizárólagos magyar tulajdonban van, a cég tulajdonosa a GMI Tanácsadó és Szolgáltató Kft. A társaság nagy banki háttér nélkül, független brókercégként kezdi meg tevékenységét. Az EMITA Rt a különlegesen aktív, szofisztikált és igazi személyes ügyfélstátusra vágyó befektetők megbízásainak teljes körű ellátását tűzte ki célul.

A 6 hónapos engedélyezési procedúra az informatikai, adatrögzítési, személyi, szegregációs és kontrollfolyamatok mellett megkülönböztetett figyelmet fordított a korábbi szabályozatlanságokból eredő hiányosságok kizárására és az ügyfelek befektetéseinek védelmére is.

A tőkepiacon tevékenykedő befektetési szolgáltató cégek kis száma nem indokolt, a piac nem tekinthető telítettnek. Idén közel 100 uniós központú cég jelentette be belépési szándékát a magyar tőkepiacra. Új alapítású cégként az EMITA Rt felelt meg elsőként a szigorú kritériumoknak.