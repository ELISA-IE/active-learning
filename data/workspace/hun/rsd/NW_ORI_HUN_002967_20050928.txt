Lopják a turulokat a felvidéken

Hat öntöttvas turulmadarat loptak el idén különböző első világháborús emlékművekről Szlovákiában. A rendőrség színesfém-gyűjtőkre, a helyi magyar polgármesterek szlovák nacionalistákra gyanakodnak - írja a Népszabadság

Idén összesen hat csallóközi és mátyusföldi faluban lopták el az öntöttvasból készült, többnyire első világháborús emlékműveken található turulmadarat - írja a Népszabadság. A szlovák rendőrség már többször átkutatta és szemmel is tartja a színesfém-kereskedők telepeit, azt gyanítva, hogy a tolvajlások mögött színesfémgyűjtő-banda lehet. 

A helybeli polgármesterek ugyanakkor azt sem zárják ki, hogy szlovák nacionalisták állnak a turulmadarak eltűnése mögött. Ezt azzal támasztják alá, hogy a Szlovák Nemzeti Párt vezetői élesen kikeltek a magyarok lakta településeken található turulos emlékművek ellen. Csallóközaranyoson (Zlatná na Ostrove) a helyi polgármester ezért megelőzésképpen le is vetette a turult az emlékműről - olvasható a Népszabadságban.