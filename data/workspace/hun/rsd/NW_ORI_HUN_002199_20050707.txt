Megint kudarc lehet a rádióelnök-választás

Nincs konszenzusos jelöltje a rádió kuratóriumi elnökségének a rádióelnöki posztra, jóllehet a pályázók közül csütörtökön választanak elnökjelöltet, akiről a nagykuratórium szavazhat majd. Ha megint nem sikerül elnököt választani ügyvivő kerülhet a rádió élére, mert a jelenlegi elnök mandátuma július végén lejár - írja a Népszabadság.

Nincs olyan jelölt, aki egyértelműen esélyes lehetne a Magyar Rádió elnöki posztjára - írja a Népszabadság. A lap szerint ez újabb kudarcot jelenthet az elnöki pályázatok csütörtöki elbírálásán. A rádiókuratóriumban ülő pártdelegáltak szerda délutánig nem találtak konszenzusos jelöltet. A csütörtöki szavazás előtt még meghallgatják Benda Lászlót, Győrffy Miklóst és Szomráky Bélát. Közülük, és az első körben már meghallgatott Czeglédi Rékának, Szayly Józsefnek, Fodor Jánosnak kerülhet ki az új elnök. 

Ha a kuratóriumi elnökségnek sikerül megválasztania egy jelöltet, akkor következik a civil szervezetek képviselőivel kiegészült nagykuratóriumi ülés, ahol szavaznak a jelöltről. A választás első körében Such György konszenzusos jelöltet a nagykuratórium megbuktatta. 

Kondor Katalin jelenlegi elnök mandátuma a hónap végén lejár. Ha ez a forduló is sikertelen, akkor már nem lesz idő új elnököt választani. Ekkor valamelyik alelnök lehet az ügyvivő - írja a Népszabadság.