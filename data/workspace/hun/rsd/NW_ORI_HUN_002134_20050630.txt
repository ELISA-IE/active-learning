Kisiklott villamos miatt dugult be a főváros

A főváros több pontján közlekedési dugókra lehet számítani csütörtök délután. A Moszkva térnél kisiklott villamos, az M3-as budapesti szakaszán autóbaleset, a Nagykörúton pedig vízvezeték-szerelés nehezíti a közeledést.

A Moszkva térnél egy kisiklott 56-os villamos nehezíti a közlekedést, a balesetben személyi sérülés nem történt. Rövid ideig a 18-as villamosok csak a Savoya Park és a Moszkva tér között, az 56-os villamosok pedig csak a Hűvösvölgy végállomás és a Budagyöngye között közlekedtek. Délután 3 órára azonban a szerencsétlenül járt villamost visszahelyezték a sínekre, így újra helyreállt a villamosforgalom.

Az M3-as autópálya fővárosi szakaszán a Kacsóh Pongrác úti felüljáró után egy kamion és két személygépkocsi ütközött egymásnak. A sérült járművek és a helyszínelők mellett csak egy sáv szabad, ezért a Hungária körúton, a Róbert Károly körúton, a Kós Károly sétányon és a keresztutcákban torlódás várható.

A budai alsó rakpartot a Petőfi híd és a Lágymányosi híd között egy rendezvény miatt zárták le. A Nagykörúton pedig az nehezíti az autóforgalmat, hogy a Baross utcai vízvezeték-javítás egy ponton érinti a József körutat is.