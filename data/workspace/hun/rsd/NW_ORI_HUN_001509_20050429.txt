Anyázott Kuncze a parlamentben

Kuncze Gábor, az SZDSZ elnökének száját a "kurva anyád!" kifejezés hagyta el a parlament hétfői ülésén egy kétperces hozzászólását követően. A megjegyzést az [origo] által megkérdezett fideszes politikusok nem vették magukra, sőt elmondásuk szerint a káromkodást az ülésteremben nem is lehetett hallani.

Bármilyen halkan beszél az ülésteremben egy politikus, ha be van kapcsolva a mikrofonja, a tévé rögzíti megjegyzését. Így járt legutóbb Kuncze Gábor, az SZDSZ elnöke is. Az Országgyűlés hétfői ülésén a tokaj-hegyaljai borvidék részét képező nemzeti vagyon visszaszerzéséről és védelméről szóló fideszes határozati javaslat tárgysorozatba vételének vitáján Kuncze két percben felszólalt. Hozzászólásában Répássy Róbert fideszes képviselőre reagált, majd már majdnem leült, amikor valaki bekiabált a Fidesz padsoraiból. Erre Kuncze felállt, és közölte: "Ami a képviselő úr bekiabálásait illeti, az csak arról szól, hogy kár volt a két perccel az időt rabolnom, mert még az eleje sem jutott el az ön agyáig." Miközben leült, még egy "kurva anyád!" megjegyzés is elhangzott.

 

Az SZDSZ-es Pető Iván, aki Kuncze mellett ült, az [origo]-nak azt mondta: ő nem hallotta a megjegyzést. Hozzátette: mivel a fideszes padsorokat a tőle balra álló Kuncze takarta, ezért nem látta, hogy a pártelnök kinek a bekiabálására reagált.

 

A fideszes Répássy Róbert elmondta: bár Kuncze a felszólalásban érdemben vele vitatkozott, de amikor a végén a megjegyzést tette, akkor nem rá nézett, hanem valahová hátrébb, de a fideszesekre. Hozzátette: a trágár megjegyzést ő sem hallotta. Az üléseket a parlament zárt láncú tévéje folyamatosan rögzíti, és az Országgyűlés honlapjára is felkerülnek a videók. E szerint a felszólalás végén a kamera az egyik hátsó padsorban ülő fideszes Koncz Ferencet vette, aki láthatóan hevesen kiabált valamit, hogy mit, azt nem lehetett érteni. Koncz az [origo]-nak azt mondta: ő nem vette magára Kuncze "agyas" megjegyzését, és szerinte nem rá nézett, hanem valahová előbbre.

 

Az [origo] egész nap próbálta elérni Kuncze Gábort, ám hiába.

 

Nem Kuncze azonban az első, akit a mikrofon buktat le. 1999-ben az MSZP-s Szabó Zoltán interpellációja közben lejárt a két perc, a levezető elnök ezért megvonta tőle a szót. A volt kulturális államtitkár ekkor durva megjegyzésre ragadtatta magát: "Baszd meg..., baszd meg a kurva anyád" - csúszott ki a száján. Később nyilvánosan bocsánatot kért a csúnya szavakért mindazoktól, akiket ezzel megbotránkoztatott: "Én mindenkitől szeretnék elnézést kérni, akit netán megbántottam vagy megbotránkoztattam volna, tényleg elmorzsoltam egy káromkodást a fogam mögött, mert az interpellációra adott válaszomról lemaradt a slusszpoén, és ez csak az én hibám lehet."

 

2001-ben Lányi Zsolt független képviselő is a "kurva anyád!" felkiáltással élt. Arról beszélt, hogy nem hisz Szabó János akkori honvédelmi miniszternek, aki különböző ígéreteket tette arra, hogy valamilyen módon megkapják majd a pénzüket az 56-osok. Beszéde közben láthatóan felbosszantotta magát Lányi. Később azzal védekezett, hogy csak rálépett a mikrofonzsinórra, azért szólta el magát.