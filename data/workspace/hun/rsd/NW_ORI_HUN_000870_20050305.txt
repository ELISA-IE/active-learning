A többség szerint rossz a családtámogatási rendszer

Az emberek java elégedetlen a jelenlegi családtámogatási rendszerrel - derül ki egy friss felmérésből, melyet a Népszabadság ismertet. A többség sokkal nagyobb segítséget adna a rászorulóknak.

A megkérdezettek kétharmada szerint nem jó a családtámogatási rendszer. Ez abból a felmérésből derül ki, amelyet a kormány demográfiai munkacsoportja rendelt meg a SzondaPhone-tól, és a Népszabadság ismertet. Az ezer ember megkérdezésével lefolytatott felmérés szerint az emberek kevesebb mint húsz százaléka tartja jónak a rendszert.

A lap szerint megváltoztatását főként a legfiatalabbak, a szakmunkások, a kisebb városokban élők és leginkább a gyermeket nevelők sürgetik. Az emberek jóval differenciáltabb családtámogatási rendszert kívánnak, a többség jóval nagyobb segítséget adna a rászorultabbaknak, illetve a többgyerekeseknek. 

A megkérdezettek szerint elfogadhatóbbak a felmért jövedelem alapján folyósított támogatások, mint ha összevonnák azokat, vagy egyszerre emelnék az összegüket, esetleg megadóztatnák. Az emberek kétharmada szerunt emelni kellene a családi pótlékon, ötödük növelné az adókedvezményeket, másik ötödük pedig a rendszeres gyermekvédelmi támogatást. 

A kutatással azt a népesedéspolitikai koncepciót készítik elő, amelynek célja a lakosság fogyásának megállítása, és a gyermekvállalási kedv ösztönzése. Újhelyi István, a népesedéspolitikáért felelős kormánymegbízott szerint a többség fokozatosan alakítaná át a családtámogatást. 

A felmérésből kiderül, hogy a többség úgy véli, a családalapítással járó anyagi terheket a családnak és az államnak együtt kell vállalnia. A megkérdezetteknek csak töredéke gondolta úgy, hogy csak az egyik, vagy csak a másik fél feladata a források előteremtése. 

A Miniszterelnöki Hivatal elemzőcsoportja egy új családtámogatási rendszer több lehetséges változatát is vizsgálta. Az elvégzett próbaszámítások szerint, a legszegényebb családoknak juttatott pénz a háromszorosára emelkedne, ha a gyerekek száma és a kereset függvényében osztanák újra a családoknak járó támogatásokat, és ezt az összeget hozzáadnák a jogosultak adóköteles jövedelméhez. Azok a családok ugyanakkor kevesebb pénzhez juthatnának, amelyeknél a jövedelem az átlagkeresetnek legalább a másfélszerese. Az a család pedig, ahol egy kereső évente hatmillió forint fölötti fizetést kap, nem kapna támogatást - derül ki a Népszabadság írásából. 