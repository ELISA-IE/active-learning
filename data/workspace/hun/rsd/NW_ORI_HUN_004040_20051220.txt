Árthat a gazdáknak a WTO-egyezmény

Agrárszakértők szerint az EU szempontjából kedvezőtlenek a hongkongi WTO-csúcson született megállapodások. A gazdák a jövőben erősödő versenyre számíthatnak - írja a Világgazdaság.

Agrárszakértők szerint erősítik a versenyt a hongkongi világkereskedelmi konferencián létrejött kompromisszumok. Az Európai Unió eredetileg olyan komplex csomagként fogadta volna el az exporttámogatások megszüntetését, amely megfelelő ellenintézkedésekkel védte volna az európai - köztük a magyar - gazdákat. Elemzők szerint most nem elégséges a kompenzáció - írja a Világgazdaság.

A versenyhelyzet erősödésére kell számítani Halmau Péter, a gödöllői Szent István Egyetem professzora szerint. Ugyanakkor az exporttámogatások leépítése miatt pont azok az ágazatok szenvedik majd meg a keményedő versenyt, ahol az intervenciós EU árak magasabbak a világpiaci áraknál. A támogatások megszűnésével nem lesznek források a túltermelés exportjához.

Az EU már döntött a tej és cukor intézményes árának mérsékléséről, hamarosan a gabona kerül sorra. Brüsszel eredetileg 40 százalékkal akarta csökkenteni az agrártermékek vámterheit, a WTO csúcson azonban arról egyeztek meg, hogy egyelőre a legszegényebb országok élveznek teljes vámmentességet, 2008-tól. A Magyar Agrárkamara elnöke szerint elfogadhatatlan lenne a magyar gazdák számára, ha további vámleépítések lépnének életbe. Csikai Miklós szerint ellentmondásos, hogy a liberalizációt leginkább szorgalmazó USA csak 4 eurónyi importot enged be, míg az EU 40 eurónyit.

A gyors vámleépítések azért lennének katasztrofálisak, mert a magyar termelők a régi tagállamokban járó támogatás töredékét kapják. Azonban, ha EU-pénzekből sikerülne megfelelő fejlesztéseket végrehajtani a magyar agráriumban, akkor a magyar gazdákat a szubvenciók 2013-as teljes eltörlése sem rázná meg.