Januárban indul a jó adózók listája

Január elsejétől lehet benyújtani a minősített adózói adatbázisba való felvételre vonatkozó kérelmeket. A nyilvántartás adataihoz bárki hozzáférhet majd az Interneten keresztül - áll az APEH tájékoztatójában.

Mint arról korábban már többször beszámoltunk, az adóhatóság a minősített adózókról külön nyilvántartást hoz létre jövőre. A minősített adózói adatbázisba (MAD-adatbázis) önkéntességi alapon, külön kérelemre azok az adózók vehetők fel, akik hosszabb ideje kifogástalanul működnek. A pénzügyi tárca álláspontja szerint a megkülönböztetésnek pozitív hatása lehet a hitelkérelmek elbírálásánál, pályázatok elnyerésénél, illetve az APEH ellenőrzéseknél is.

 

Kifogástalannak tekinthető az a vállalkozói tevékenységet folytató adózó, aki a kérelem előterjesztésének napját megelőzően legalább 3 éven át működött, és a kérelem benyújtását megelőző elévülési időn belül a hatóság az adózó terhére adóhiányt nem állapított meg, ellene végrehajtási eljárást nem kezdeményezett, illetőleg ezen időtartamon belül az adózó fizetési könnyítés, adómérséklés iránti kérelmet sem terjesztett elő. 

 

A kérelemre az APEH 06112 szám alatt külön nyomtatványt rendszeresített, amelyet december végétől az ügyfélszolgálatokon lehet majd beszerezni. A kérelem mintája már megtekinthető az interneten, a nyomtatványkitöltő programmal kitölthető változat azonban szintén az év végétől lesz elérhető az APEH honlapján.

 

A MAD-adatbázisról szóló törvénymódosítás január elsején lép hatályba, így a kérelmeket is csak ettől az időponttól kezdődően lehet majd benyújtani. Az idén előterjesztett kérelmeket határozottal utasítják el - figyelmeztet az APEH.

 

A nyilvántartásba való felvételét bármely adószámmal rendelkező, a fenti feltételnek megfelelő adóalany kérheti. Jogutódlás, illetve a tevékenység özvegyi, örökösi jogon történő folytatása esetén figyelembe veszik a jogelődök tevékenységét is. A minősített adózóként történő nyilvántartás automatikusan nem öröklődik. Ha az adatbázisba felvett adózó tevékenységét annak jogutódja (örököse) folytatja, a jogutódnak (örökösnek) külön kell kérnie a minősítést. 

 

A MAD-adatbázisba való feltétel elutasításáról határozatban értesítik a kérelmezőt, aki ez ellen fellebbezéssel élhet. A minősített, adatbázisba felvett adózó esetében a feltételek fennállását a későbbiekben is folyamatosan ellenőrzi az APEH. Amennyiben az adózó a feltételek valamelyikének már nem felel meg, automatikusan törlik a nyilvántartásból. A törlésről az érintett írásbeli értesítést kap.

 

A minősített adózói adatbázis az adózó nevét (elnevezését), lakóhelyét (székhelyét), adószámát és a nyilvántartásba vétel dátumát tartalmazza majd.