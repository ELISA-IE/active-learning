Útadót vetnének ki a külföldiekre

A Pénzügyminisztérium tervei szerint néhány hónapon belül útadót vetnének ki a külföldi gépjárművekre. Az új adót minden külföldi rendszámú autó, busz, kamion után ki kellene fizetni. Az intézkedéstől több tízmilliárd forintos bevételt remél a PM.

Pikler Ferenc, a Pénzügyminisztérium miniszteri kabinetfőnöke megerősítette az [origo]-nak a Magyar Hírlap információját, miszerint a tárca tervei szerint megadóztatnának minden, az országba érkező gépjárművet. A kabinetfőnök szerint azért kellene fizettetni a külföldiekkel, mert nem igazságos a jelenlegi rendszer: most csak a magyar állampolgárok fizetnek az úthálózat fenntartásáért. A PM azt szeretné, hogy ne csak a magyar adófizetőket terheljék az utakkal kapcsolatos kiadások, fizessenek a Magyarországra érkező külföldiek is.

A tervezet szerint így a küldöldieknek nem csak az autópályákért kellene fizetni. Az elképzelés érdekessége, hogy nem tesz különbséget az uniós és az Unión kívüli országok állampolgárai között sem. Pikler azonban azt mondta, szakértőik eurokonform megoldást keresnek. Arra a kérdésre nem tudott válaszolni a kabinetfőnök, hogy az Unióban vagy más európai országban létezik-e ilyen, csak külföldiekre vonatkozó adó. A PM szerint még az év első felében bevezetnék az új adófajtát.

Bár útdíjat a legtöbb európai országban szednek, az ilyen adók minden esetben egyaránt vonatkoznak a helyiekre és a külföldiekre is, és a legtöbb országban csak az autópályák és a gyorsforgalmi utak díjkötelesek.

Kivétel ez alól Bulgária és Románia, ahol útadót kell fizetni minden, az országba érkező járműtulajdonosnak. A díjat azonban a helyieknek is ki kell fizetni. Romániában a fizetendő összeget a jármű szennyezési mutatói alapján állapítják meg. E szerint az európai normáknak megfelelő káros anyagot kibocsátó autók évi útadója 17 euró, a nem eurokonformaké 24 euró.Bulgáriában idéntől személyautóval is matrica szükséges az ország teljes úthálózatán. A hét napos 5 euróba, a havi 12 euróba, az éves, mely 2006. január 31-ig érvényes 69 euróba kerül - az Autóklub tájékoztatása szerint.  

Emellett - többek között - Ausztriában is fizetősek az autópályák mellett a gyorsforgalmi utak, a hosszabb alagutak és több hegyi út is az Alpokban.