Minden harmadik CD hamis

Az év első öt hónapjában negyedével csökkent a magyar lemezpiac, már A hipermarketek olcsó CD-i sem olyan kelendőek. Minden harmadik CD-lemez hamis - olvasható a Világgazdaság keddi számában.

Az értékesítési adatok alapján 20-25 százalékkal csökkent a magyar lemezpiac az év első öt hónapjában. A Geszti Margit, a Sony BMG ügyvezető igazgatója elmondta, hoyg ezzel párhuzamosan a bevételek mintegy 17-18 százalékkal csökkentek. A január-májusi gyenge teljesítmény miatt a teljes piac gyengébb évet zár majd a tavalyinál.

A tendencia már évek óta tart. Musinger Ágnes, a Mahasz ügyvezető igazgatója korábban elmondta, hogy a lemezpiac kiskereskedelmi áron számított értéke 12,3 milliárd forintra csökkent a korábbi 14,7 milliárdról, annak ellenére, hogy másfél millióval több CD-t értékesítettek, mint 2003-ban.

A mostani erős visszaesés fő oka a házi és nagyüzemi másolások elterjedése. A Világgazdaság értesülései szerint a hipermarketek olcsó CD-i sem olyan kelendőek, mint korábban voltak. Helyettük jobban fogynak az olcsó, filmes DVD-k. 

Magyarországon a hamis és másolt lemezek piaci részaránya 25-50 százalékos - áll a lemezkiadók nemzetközi szövetségének (IFPI) legfrissebb becslésében. Ezzel Magyarország a kalózkodás terén a második csoportba kerül Ciprussal, Lengyel-, Olasz- Horvátországgal, Portugáliával és Szlovákiával együtt. Az európai országok közül Oroszország, Ukrajna és Spanyolország áll az élen.

Az IFPI szerint a kalózpiac 2004-ben 31 országban volt nagyobb, mint a legális piac. Erre a listára először került fel Görög-, Cseh- és Törökország. A világ legnagyobb kalózpiaca továbbra is Brazília, Kína és Mexikó - írja a Világgazdaság.

A szövetség számításai szerint világszinten minden harmadik CD hamis vagy kalózmásolat. Az IFPI adatai szerint tavaly 1,2 milliárd hamis CD-t adtak el, és így a kalózpiac értéke mintegy 4,6 milliárdra tehető. Az elmúlt öt év alatt tavaly nőtt a legkevésbé a kalózlemezek száma, a növekedés mindössze 2 százalékos volt.