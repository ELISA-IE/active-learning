Késnek és érthetetlenek az iskolai tankönyvek

Számos általános iskolában fénymásolatból tanulják a magyar nyelv és irodalmat, mivel a betegeskedő szerző csak a könyv egy részével készült el. Az iskolák szerint botrányos a tankönyvterjesztés, az oktatási tárca szerint számos 14 éveseknek szánt könyv érthetetlen, oktatásra alkalmatlan - írja a Népszabadság.

Fénymásolatokból kezdték meg a tanítást számos általános iskolában, mivel nem érkezett meg időben a megrendelt tankönyv. Az új magyar nyelv és irodalom könyv kiadása a szerző betegsége miatt késik. Az eddig elkészült fejezetekből decemberig lehet oktatni, ezeket stencilezve küldik el az érintetteknek - írja a Népszabadság. 

A Műszaki Könyvkiadó illetékese szerint gyakori, hogy késnek a tankönyvek, de az is, hogy a gyerekek azok elkészültéig stencilekből tanulnak. A diákok azonban gyakran máskor is fénymásolatokból tanulnak, például akkor, ha az adott tárgyat oktató pedagógus olyan könyvhöz ragaszkodik, amelyet már azért nem nyomtatnak. Néha ugyanakkor még a fénymásolatokkal is elkésnek, mert a nagy terjesztők hónapokat ülnek az amúgy időben leadott rendeléseken. 

Sok iskola szerint botrányos a tankönyvterjesztés. Somogyi László, a Berzsenyi Dániel Gimnázium igazgatója a lapnak elmondta, a rendeléseket már februárban le kell adni darabra pontosan, pedig akkor még azt sem lehet tudni, hogy melyik tanár melyik osztályt viszi majd. Az esetleges tévedések következménye az iskolákat terheli. Somogyi László szerint örvendetes a tankönyvpaletta bővülése, ám a választásnak komoly gátja a pénz. Az igazgató esélyegyenlőséget sértőnek tartja, hogy anyagi lehetőségektől függ, hogy ki melyik tankönyvből taníthat. Egy jobb módú kerületben, településen élő diák más könyvből tanul, mint a rosszabb helyzetben élő társa - mondta a Népszabadságnak. 

Az Oktatási Minisztérium szerint a tizennégy éveseknek szánt magyar-, történelem-, matematika- és angolkönyvek többsége tanításra gyakorlatilag teljesen alkalmatlan. A tárca szakértői jelentése elavultnak és korszerűtlennek ítélte ezeket. A fölmérés nyomán várhatóan még az ősszel módosítják a tankönyvvé minősítés szempontjait: korlátozná a szakszavak használatát, és nem kapnák meg a tankönyv minősítést a túl hosszú mondatokkal túlzsúfolt segédanyagok sem - derül ki a Népszabadság írásából.