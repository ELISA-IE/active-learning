Görög megoldás a határon túliaknak

Az EU-n belüli utazásra jogosító személyi igazolványt kaphatnak a határon túli magyarok - a Népszabadság információi szerint ezt a lehetőséget mérlegeli a kormány. Modellként a görög megoldás szolgálhat, ugyanis Athén az Albániában élő görög kisebbséggel szemben különleges elbánást alkalmaz. 

Az Európai Unión belüli utazásra jogosító igazolványt kaphatnak a határon túli magyarok. Ezzel a kettős állampolgárság megadása nélkül is biztosítható lenne, hogy a környező államokban élő magyar nemzetiségűek a kontinens huszonöt államában szabadon mozoghassanak - írja a Népszabadság. Modellként a görög megoldás szolgálhat, mert Athén az Albániában élő görög kisebbséggel szemben - Brüsszel jóváhagyásával - különleges elbánást alkalmaz. 

A Határon Túli Magyarok Hivatalának honlapján található egyik dokumentum szerint Görögország először hat hónapra szóló nemzeti, tehát csak saját területére érvényes vízumot ad ki, amelynek birtokában a kérelmező felkeresheti a kijelölt rendőrkapitányságot, ahol a görög nemzetiségű, de idegen állampolgárok számára rendszeresített személyi igazolványt kap. Ez a görög nemzetiségűeket Görögország területén való korlátlan tartózkodásra és munkavállalásra is jogosítja, emellett ők - az uniós polgárokra vonatkozó általános feltételek mellett - más EU-tagállamokba is beutazhatnak. Erről Athén külön megállapodást kötött az unióval.