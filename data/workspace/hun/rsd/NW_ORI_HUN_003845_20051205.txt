OTP-szándéknyilatkozat a Panonska bankára

A régiós vezető szerepre törő OTP Bank hétfőn szándéknyilatkozatot nyújtott be a szerb Panonska banka a.d. Novi Sad (Panonska banka) 87,39 százalékos részvénycsomagjának megvásárlására.

Az eladó, a Szerb Köztársaság kormánya nevében eljáró Deposit Insurance Agency (BRA) pályázati felhívást tett közzé a Panonska banka a.d. Novi Sad (Panonska banka) 87,39 százalékos részvénycsomagjának értékesítésére vonatkozóan. 

Az OTP Bank a pályázati felhívásban megjelölt 2005. december 5-i határidőig eljuttatta szándéknyilatkozatát a Panonska banka értékesítésre felkínált részvénycsomagjának megvásárlására. Az interneten is közzétett szándéknyilatkozat benyújtása az OTP Bank részéről nem jelent sem pénzügyi, sem egyéb kötelezettségvállalást. 

A BRA pályázati felhívása szerint az eladó előminősítő eljárás során dönt az értékesítési folyamat következő fordulójára meghívandó pénzintézetek köréről. A Panonska banka 2005. június 30-án 126,8 millió euros mérlegfőösszeggel rendelkezett, piaci részesedése pedig 1,7 százalékos volt. A bank 56 fiókból álló hálózatán keresztül szolgálja ki mintegy 100 000 ügyfelét. 

Magyarország vezető hitelintézete, amelynek deklarált célja, hogy Közép-Kelet-Európa meghatározó bankcsoportjából a régió domináns pénzügyi szolgáltatójává váljon, Szerbiát az elsődleges bankakvizíciós célországok egyikeként jelölte meg. 

Az OTP Bank megítélése szerint Szerbia és a szerb bankrendszer olyan, az európai, illetve a régiós átlagot lényegesen meghaladó növekedési potenciállal bír, amelyet a domináns regionális szerepet megcélzó hitelintézetnek figyelembe kell vennie - olvasható az OTP Bank nyilatkozatában.