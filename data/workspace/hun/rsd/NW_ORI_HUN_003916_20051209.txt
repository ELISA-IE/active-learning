Szüleik vitették haza a román gyerekeket

Az Ifjúsági-, Családügyi-, Szociális és Esélyegyenlőségi Minisztériumban úgy látják, hogy nem áll fenn a veszélye annak, hogy a román törvények megváltozása miatt tömegesen kérnék vissza a román gyámhatóságok azokat a gyereket, akik román állampolgárok, de itt születtek és itt nevelkedtek. A három gyerek közül, akiket már visszavittek, csak egy került a jogszabályok változása miatt Romániába, a másik kettőt kiutasított szüleik kérésére küldték utánuk.

Három román állampolgárságú, de itt született és itt élő gyereket is visszavitt a napokban Romániába az ottani gyámhatóság Kecskemétről - értesült a Népszabadság. Az eset váratlanul érte a magyar hatóságokat. Románia, a lap szerint arra hivatkozik, hogy az uniós csatlakozási követelmények miatt telepíti haza jogszerűen az itt élő román állampolgárságú gyerekeket. 

Tavaly ugyanis az örökbefogadások rendszeréről új törvényt fogadott el a román parlament, amelyben tiltják a kétévesnél fiatalabb gyerekek nemzetközi örökbeadását, a nagyobbaknál is csak akkor engedik ezt, amikor lehetetlen Romániában az örökbeadás. A nemzetközi és a hazai joggyakorlat szerint ugyanis elsősorban az a cél, hogy a gyerekek saját hazájukban, saját családjukkal nőjenek fel. Ezért telepítik haza a Magyarországon nevelkedő, román gyerekeket.

Az Ifjúsági-, Családügyi-, Szociális és Esélyegyenlőségi Minisztériumban az [origo]-nak elmondták, hogy ugyan három gyereket valóban visszavittek Romániába, ebből azonban csak egy eset függ össze a jogszabályváltozással. A másik két esetben ugyanis a szülőket kiutasították Magyarországról, és a hatóságok az ő kérésükre küldték utánuk a gyerekeiket. 

"Meg tudtuk volna akadályozni, ha időben értesülünk róla" 

A harmadik ügyben sem arról volt szó, hogy született valamilyen egységes döntés Romániában a gyerekek visszaviteléről, hanem egy román gyámhivatal hozott egyedi döntést egy gyerek sorsáról - hangsúlyozták a minisztériumban. "Ezt is meg tudtuk volna akadályozni, ha időben értesülünk róla" - tették hozzá. Ez az eljárás azonban jogilag, éppen a törvénymódosítás miatt rendben volt, így a gyerek Romániában marad. A minisztériumban elmondták, hogy figyelemmel követik a sorsát, a kisgyerek, a Böjte Csaba atya által vezetett erdélyi gyerekotthonba került, magyar nyelvű környezetbe. 

Még egy ügy van folyamatban, ott is a szülők kérik, hogy küldjék vissza gyereküket hozzájuk, Romániába. Az ICSSZEM-nél elmondták, ha fennállna a veszély, hogy tömegesen kérik vissza a roman gyámhatóságok a gyerekeket, tennének valamit, erről azonban szó sincs. Jelenleg 125 román állampolgárságú gyerek nevelkedik Magyarországon, közülük 43-nak nincs rendezve a státusza. De a minisztériumban nem tartják valószínűnek, hogy vissza kellene küldeni őket Romániába.