Megéri START-kártyás fiatalt alkalmazni

A START-kártya jelentős járulékkedvezményt biztosít a pályakezdő fiatalokat foglalkoztató munkáltatóknak. A kártyát a lakóhely szerint illetékes adóhatóságnál lehet beszerezni, az adóazanosító jelet tartalmazó adóigazolvány kiegészítéseként.

A 100 napos program részeként, még a tavaly nyári rendkívüli ülésszakban fogadta el a parlament azt a törvényt, amely a pályakezdők foglalkoztatását ösztönzi. A jogszabály alapján a pályakezdőket megillető úgynevezett START-kártya 2005. október 1-jétől használható.

A kártyát az a pályakezdő fiatal igényelheti, aki:a 25. életévét, felsőfokú végzettség a 30. életévét még nem töltötte be, tanulmányait befejezte vagy megszakította, éselőször létesít foglalkoztatásra irányuló jogviszonyt, vagy ösztöndíjas foglalkoztatási jogviszonyt.Nem akadálya a kártya kiváltásának, ha valaki az iskolai szünetben már dolgozott, vagy a tanulói, illetve hallgatói jogviszony megszűnése után átmenetileg alkalmi munkavállalói könyvvel helyezkedett el. 

A pályakezdő fiatal az adóazonosító jelét tartalmazó adóigazolvány mellé kiegészítő igazolványként igényelheti a kártyát a lakóhelye szerint illetékes APEH igazgatóságnál. A SART-kártya egyszer váltható ki, maximum két évig érvényes, és az érvényességi időn belül új kártya csak akkor igényelhető, ha a régi elveszett vagy megrongálódott, vagy tulajdonosának megváltozott a neve.

Amennyiben a jogszabályi feltételeknek egyébként megfelelő fiatal még október 1-je előtt létesít munkaviszonyt, munkáltatója az addig hatályos szabályok szerint igényelhet támogatást utána. Eszerint az a munkáltató részesülhet járulékkedvezményben, aki a pályakezdő munkavállalót legalább 9 hónapig foglalkoztatja, s a támogatás lejártát követően is legalább 3 havi továbbfoglalkoztatást vállal. További feltétel, hogy legalább 4 órás részmunkaidőben dolgozzon a munkavállaló.

A munkáltató által fizetendő társadalombiztosítási járulék 50 százalékát vállalja át az állam kilenc hónapig, de csak 90 000 forintos bruttó átlagkereset figyelembevételével. Ez azt jelenti, hogy amennyiben ennél magasabb a pályakezdő fizetése, akkor az e fölötti rész után a teljes társadalombiztosítási járulékot fizetnie kell a munkáltatónak. Fontos kitétel, hogy a járulékot utólag, egyösszegben fizeti vissza az APEH, amennyiben a munkáltató igazolja a kilenc hónapos folyamatos foglalkoztatást. Az október 1-jétől hatályos szabályozás lehetővé teszi, hogy a 9 hónap lejártával a 3 havi továbbfoglalkoztatás idejére a munkáltató igénybe vegye a SART-kártya által nyújtott járulékkedvezményt is.

Az október 1-je után START-kártyával rendelkező pályakezdő munkavállalóval létesített munkaviszonyokra a hatályos szabályozásnál kedvezőbb járulékkedvezmények vonatkoznak: a munkáltatónak egyrészt nem kell fizetnie a tételes egészségügyi hozzájárulást, másrészt a 3 százalék munkaadói járulék és a 29 százalék társadalombiztosítási járulék együttes összege helyett a foglalkoztatás első évében a bruttó munkabér 15 százalékának, második évében 25 százalékának megfelelő járulékot kell fizetnie összesen. A kedvezményt a minimálbér másfélszereséig, felsőfokú végzettségű alkalmazottnál pedig annak kétszereséig érvényesítheti a foglalkoztató. A startkártya érvényességi ideje alatt a fiatal több munkaadónál is dolgozhat, azaz több cég is érvényesítheti a járulékkedvezményt, a munkaviszony határozott és határozatlan időre is létrejöhet.

A START-programban résztvevőkről a foglalkoztató a tárgyhónapot követő hónap 15-éig a K81-es nyomtatvány kitöltésével köteles az adóhatóságnak adatot szolgáltatni.

Ösztöndíjasok foglalkoztatása

Az úgynevezett ösztöndíjas foglalkoztatási jogviszony törvény által meghatározott speciális foglalkoztatás, amely gyakorlati tapasztalatszerzéssel összekötött képzést is tartalmaz a 30 év alatti, felsőfokú végzettségű pályakezdőknek. Az ösztöndíjas foglalkoztatási jogviszony egyéves gyakorlati képzést, jövedelemszerzési lehetőséget jelent, az ösztöndíjasok a társadalombiztosítási jogszabályok alapján biztosítottá válnak, és szolgálati időt szereznek, így könnyebbé válik a kezdés, az első munkahely megszerzése. A munkatapasztalat szerzés egyéni program alapján történik, az ösztöndíjas foglalkoztatás végén a munkáltató értékelést készít, amely a továbblépésnél - "ajánlólevélként" - is felhasználható. A havi ösztöndíj nem lehet kevesebb a minimálbérnél.

Az ösztöndíjas foglalkoztatási jogviszony előnyös a munkáltatóknak is, mert az érdekeltségük megteremtése érdekében kevesebb járulékot kell fizetniük és legtehetségesebb fiatalok közül választhatják ki a legjobbakat. Az ösztöndíjas foglalkoztatóját ugyanis megilleti a pályakezdő fiatal foglalkoztatásakor folyósítható járulékkedvezmény. 2005. október 1-jétől pedig ha az ösztöndíjasnak START-kártyája is van, munkáltatója igénybe veheti a kártyához kapcsolódó, 15-25 százalékos járulékfizetésre jogosító kedvezményt is.