A madárinfluenzát fontosabbnak tartják a pártrendezvényeknél

Az emberek többsége a madárinfluenzát tartja az utóbbi időszak legfontosabb közéleti témájának és 99 százalékuk hallott arról, hogy Romániában is megjelent a kór - derül ki agy felmérésből, amelyet a Népszabadság ismertet. 

Az emberek többsége az előző időszak legfontosabb közéleti témájának tartja a madárinfluenzát - írja a Népszabadság. A lap a Medián múlt hét elején végzett telefonos felmérését ismerteti, amiből kiderül, hogy az emberek 38 százaléka a madárinfluenzával kapcsolatos történéseket jelölte meg első helyen a közéleti események közül, miközben a hétvégi ünnepi pártrendezvényeket alig 4-5 százalék.

A megkérdezettek 99 százaléka hallott arról, hogy Romániában madárinfluenza-vírust találtak, és 54 százalékuk szerint ez közvetlen veszélyt jelent Magyarországra. A megkérdezettek 48 százaléka komolyan aggódik a fenyegető megbetegedések miatt, míg másik 48 százaléka szerint indokolatlan az aggodalom. A többség úgy érzi, nem tud eleget a vírusról és a lehetséges veszélyekről. Az ő körükben többen is mondták, hogy komolynak aggódnak. Az emberek 49 százaléka bízik abban, hogy Magyarország felkészült a madárinfluenza fogadására, ugyanakkor a kormánypárti szavazók 59, az ellenzéki híveknek viszont csak 45 százaléka mondja ugyanezt. Minden második ember beoltatná magát - derül ki a Népszabadság írásából. 

Az egyelőre csupán szárnyasok körében terjedő, Dél-Ázsiából induló betegség az utóbbi hetekben elért Európába is. Romániában, Törökországban, Oroszországban, sőt Nagy-Britanniában is megjelent már. Gyanús madárpusztulásokat vizsgálnak Máltán, Horvátországban és Magyarországon és Németországban is. Horvátországban több elpusztult hattyúban mutatták ki a H5-ös antigént, az azonban még nem bizonyos, hogy a H5N1-es, emberre is veszélyt jelentő vírustörzsről van szó. Magyarországon Szegeden észleltek gyanús galambpusztulást - az elhullott állatok laborvizsgálatának eredménye szerdára várható. Kedden egy németországi tónál találtak 25 elhullott madarat - tőkésrécéket és nyári ludakat - Rajna-Pfalz tartományban.

Az Európai Unió a madárinfluenza miatt el akarja rendelni a dísz- és vadmadarak importjának teljes tilalmát. Németországon kívül Nagy-Britannia is erőteljesen szorgalmazza a tilalom elrendelését. Franciaországban a madárinfluenza veszélye miatt a szárnyasok zárt térben való nevelését rendelték el 21 olyan megyében, amelyek átvonuló vadmadarak útvonalán találhatóak. Élő madarak vásárát és piacon való árusítását az ország egész területén felfüggesztették - jelentette az MTI.

Dél-Ázsiában október elején fojtottak el egy madárinfluenza-fertőzési gócot Vietnam déli részén. A Mekong-delta vidékén 400 kacsa betegedett meg és pusztult el október 3-a után. Miután kiderült, hogy H5N1 vírussal fertőzöttek, levágták az érintett állomány megmaradt 200 kacsáját is. A múlt héten a szintén a Mekong-deltában lévő Bac Lieu tartományban irtottak ki 180 kacsát, de az ő H5N1-tesztjük végül negatívnak bizonyult. 

A H5N1-es vírustörzs egyelőre csak madarak között terjed, jóllehet előfordult már, hogy emberek is elkapták - de csak szárnyasoktól. A betegségben eddig több mint 60-an vesztették életüket Dél-Ázsiában - legutóbb Indonéziában bizonyosodott be egy emberről, hogy ez a kórokozó végzett vele. A kutatók szerint azért veszélyes a kórokozó, mert ha egy emberi szervezetben emberi influenzavírussal találkozik, olyan mutáció alakulhat ki, ami képes emberek között is terjedni és ez világméretű járványt okozhat.