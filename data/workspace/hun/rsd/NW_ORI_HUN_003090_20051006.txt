Össztüzet nyitottak Kókára a minisztérium dolgozói

A gazdasági minisztérium dolgozói ötvenkét pontos feljegyzést intéztek Kóka Jánoshoz a tárca átszervezésével kapcsolatos leépítések miatt - írja a Népszabadság. A miniszter szerint azok tiltakoznak, akiknek nem érdekük a változás.

Össztüzet nyitottak Kóka János gazdasági miniszterre a tárcánál dolgozók, akiknek szakszervezete szerdán rendkívüli válaszmányi ülést tartott. Ezt megelőzően, a múlt héten ötvenkét pontba foglalt memorandumot olvastak a miniszter fejére. Elsősorban azt firtatják, hogy valójában létszámcsökkentés vagy a munkatársak cseréje folyik-e a tárcánál. 

A létszámstop, a leépítési szándék ellenére ugyanis az átszervezések kezdete óta folyamatos a munkaerő-felvétel. Azt állítják, hogy miközben a tapasztalt, jó szakembereket elküldik, a kívülről felvett munkatársak szakmai képesítése és tudása szembetűnően elmarad az elküldöttek szaktudásától. A minisztérium dolgozói kifogásolják, hogy nemcsak évtizedek óta a közigazgatásban dolgozó munkatársakat küldenek el, hanem idegen nyelveket beszélő, néhány éves szakmai múlttal rendelkező fiatalokat is. Helyükre újak érkeznek.

A jelenleg Amerikában tartózkodó Kóka János a Népszabadságnak telefonon elmondta: ma már elfogadhatatlan a hagyományos köztisztviselői nomenklatúra alapelveit követni, a speciális célfeladatok elvégzésére képes, legtehetségesebb embereket kell elcsábítani a piacról. Kóka példaként említette azt a helyettes államtitkárát - Egyed Gézát -, aki egy nagy kereskedelmi bank vezetői székét cserélte fel a minisztériumira, és azóta sokkal rövidebb az ügyintézési idő, sokkal rugalmasabb az ügyfélkezelés.