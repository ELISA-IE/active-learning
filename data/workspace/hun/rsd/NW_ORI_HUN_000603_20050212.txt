Újabb eredménytelen tárgyalás a BKV-nál

Eredménytelenül végződött a bértárgyalások szombati fordulója a BKV és a szakszervezet között. A tárgyalások vasárnap folytatódnak. Ha nem sikerül megegyezni, akkor kedd délelőtt sztrájkba lépnek a fővárosi közlekedési dolgozók.

Újabb bértárgyalási forduló végződött eredménytelenül szombaton este a BKV és a szakszervezet között. Ha nem sikerül megegyezni, akkor kedden üzemkezdéstől 13 óráig sztrájkba lépnek a közlekedési dolgozók.

A bértárgyalások vasárnap délután folytatódnak.

A szombaton délután három órától közel öt órán át tartó egyeztetés során lényeges elmozdulás nem történt - mondta Bartha Pál, a Tömegközlekedési Dolgozók Független Szakszervezetei Szövetségének elnöke. A cégvezetés 500 forinttal növelte béremelési ajánlatát, ami így havi 13.500 forint lett.  A szakszervezetek ugyancsak 500 forinttal csökkentették követelésüket, s így 18 ezer forintos havi béremelési követelésnél álltak meg az egyeztetések.

Az érdekképviseleti vezető szerint túllépte hatáskörét pénteken a bíróság, amikor megállapította, hogy nem elegendő az, ha kapacitásának csak 40 százalékával dolgozik a sztrájk napján a BKV. Bartha Pál szerint a Legfelsőbb Bírósági döntése és a sztrájktörvény szerint a bíróság nem illetékes megállapítani a minimális szolgáltatás mértékét. Erről a feleknek kell megállapodniuk.