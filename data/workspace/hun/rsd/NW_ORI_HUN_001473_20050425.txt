Válófélben a Semmelweis egyetem

Kiválna a testnevelési kar a Semmelweis Egyetemből, hamarosan a parlament elé is kerül egy erről szóló indítvány. A kar vezetése szerint túl bürokratikus a nagy egyetem. Az egyetem rektora viszont figyelmeztet, ha kiválik a kar, veszélybe kerül a 236 éves egyetem akkreditációja - írja a Népszabadság.

A felsőoktatási törvénytervezethez benyújtott 615 módosító indítvány egyikében ellenzéki és kormánypárti képviselők közösen azt kezdeményezik, hogy nyilvánítsák önálló egyetemmé a Semmelweis Egyetem Testnevelési és Sporttudományi Karát - írja a Népszabadság. A tervek szerint a kar 2007-től kapna egyetemi rangot. A javaslatot a kormány ellenzi, ám mind az oktatási, mind a testnevelési bizottság jóváhagyta. 

A lap szerint a válást a nagy egyetem bürokratikus voltára hivatkozva szorgalmazza a testnevelési kar vezetése. A Semmelweis Egyetem rektora szerint ugyanakkor, ha megtörténik a válás, akkor a 236 éves, nemzetközi hírű intézmény elveszti egyetemi rangját, mivel képtelen lesz megfelelni az egyetemi akkreditációhoz szükséges követelményeknek. A rektor szerint az a veszély is fenyeget, hogy a beiratkozott hallgatók csak főiskolai diplomát kapnak. Tulassay Tivadar személyesen kért segítséget az egészségügyi minisztertől és a parlament egészségügyi bizottságának vezetőjétől. 

Utóbbi testület szerdán tárgyalja az ügyet. Schvarcz Tibor (MSZP), az egészségügyi bizottság elnöke a lapnak azt a megoldást vázolta fel, miszerint a Semmelweis Egyetem 2010-ig haladékot kapna, hogy teljesítse az akkreditációhoz szükséges feltételeket, illetve egy jogtechnikai megoldással az orvosi egyetemet is a kivételes, egy tudományágat művelő intézmények közé sorolnák be. 

A jelenleg hatályos jogszabályok szerint ugyanis, egy felsőoktatási intézmény egyetemi rangjához két tudományágat kell oktatnia. Kivételt képeznek a művészeti, a rendvédelmi és a katonai oktatási intézmények. Csakhogy, ha a budapesti orvosi egyetem is ily módon önállóan működhetne feltehetően a többi vidéki orvosi kar is önállóvá akarna válni, ami miatt felbomlana az alig öt éve lezárult egyetemi integráció - írja a Népszabadság. 

Az önállósodásra az oktatási tárca szerint nincs mód. Mang Béla, felsőoktatási helyettes államtitkár szerint ők mindent megtettek a kiválás megakadályozására, és a kormány sem támogatja, de a parlamenti döntéssel nem szállhatnak szembe. Ha a képviselők többsége rábólint a szétválásra, akkor mindkét intézménynek át kell esnie az akkreditáción. A testnevelési karnak 2007-ig, az orvosi egyetemnek pedig 2011-ig kell teljesítenie az előírásokat - derül ki a Népszabadság írásából.