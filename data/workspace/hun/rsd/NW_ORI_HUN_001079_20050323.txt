A drogozás beismerésére buzdít a Kendermag

Menjen el a rendőrségre és ismerje el a drogfogyasztást, aki fogyasztott illegális szert - erre buzdít a Kendermag Egyesület. A civil szervezet három tagja szerdán bejelentést tesz maga ellen. A Kendermag szerint a rendőrök jelenleg az alkalmi füvezőkre csapnak le, nem a terjesztőkre.

Polgári engedelmességi mozgalmat hirdet a Kendermag Egyesület - derült ki a szervezet közleményéből. A dokumentum szerint három tagjuk jelentkezik majd délelőtt a fővárosi, Teve utcai rendőrségen és bejelenti, hogy a közelmúltban kábítószert fogyasztottak. 

Az egyesület kampányában arra szólít fel mindenkit, aki valaha fogyasztott drogot, hogy menjen el a rendőrségre és ismerje el. A jelenlegi szabályozás bűncselekménynek minősíti a kábítószer-fogyasztást, a törvény az alkalmi füvezőkre csap le, és nem a terjesztőkre - közölte Juhász Péter, a civil szervezet elnökhelyettese. Példaként említette a napokban, több szórakozóhelyen tartott rendőrségi razziákat. 

Pelle Andrea, a Társaság a Szabadságjogokért (TASZ) ügyvivője a Népszabadságnak elmondta: a megmozdulás demonstrációnak minősül, ezért a bejelentők nem is választhatják az elterelést. Minden valószínűség szerint vádat emelnek ellenük.

A diszkórazziák ellen tiltakozik a TASZ

Nyílt levélben fordult a belügyminiszterhez és az országos rendőrfőkapitányhoz a Társaság a Szabadságjogokért (TASZ) nevű jogvédő szervezet az elmúlt hetekben végrehajtott diszkórazziák miatt. "Az ifjúság védelmének jelszavával megint háború folyik a fiatalok és az ifjúsági kultúra ellen" - írja a TASZ. A jogvédők szerint ugyanis "a rendőrségi törvény nem biztosít arra lehetőséget, hogy az egy adott közterületen közlekedő, oda belépő vagy onnan kilépő minden személyt különösebb konkrét, törvényben meghatározott ok és cél nélkül igazoltassanak".

A TASZ úgy látja, hogy a razziák során történő előállítás és vizeletvizsgálat aggályos, "a törvény ugyanis csak a közlekedésrendészeti intézkedések körében, a járművezetővel szemben ad lehetőséget a rendőrségnek arra, hogy a járművezetőt vér- és vizeletvizsgálatra kötelezze". Ráadásul - fogalmaz levelében a TASZ -, ha a vizeletminta vétele jogszerű lenne, a rendőrségnek akkor sem lenne lehetősége mintaadásra kényszeríteni a fiatalokat.