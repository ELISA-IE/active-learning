Aggasztja az EU-t a franciák ellenállása

Két héten belül a negyedik közvélemény-kutatás erősítette meg, hogy a franciák között többségben vannak azok, akik nemmel akarnak szavazni az EU-alkotmány ratifikálásáról döntő népszavazáson. A szavazást május 29-ére tűzték ki. Mivel az igen melletti érvelések eddig mind visszaütöttek, és a nemmel szavazók táborát erősítették, Jacques Chirac államfő nyomására a hétvégén levette a műsorról a francia állami televízió a José Manuel Barrosóval, az Európai Bizottság elnökével készített interjút.

A legutóbbi, kedden a Le Figaróban nyilvánosságra hozott közvélemény-kutatás szerint pillanatnyilag a franciák 54 százaléka akar nemmel szavazni május 29-én az EU-alkotmányra, míg az igennel voksolók várható aránya 46 százalék - írta az EUobserver. Ez két héten belül a negyedik felmérés, ami megerősíti, hogy többségben vannak azok, akik ellenzik az alkotmány ratifikálását.

Bár korábban a francia szocialisták belső szavazásán többségbe kerültek az EU-alkotmányt támogatók, a párt támogatói körében egyre nő az ellenzők köre. Jelenleg a szocialistákhoz húzó választópolgárok 53 százaléka akar nemmel szavazni, míg egy hete ez az arány még csak 45 százalék volt.

A Le Figaro szerint a nemmel szavazók táborának folyamatos bővülése annak is köszönhető, hogy az igen mellett kampányolók túldramatizálják az EU-alkotmány szerepét. A megkérdezettek 52 százaléka szerint a riogatásokkal ellentétben nem lesz olyan drámai következménye, ha elbukik az alkotmány. Legutóbb - egy hete - Jacques Chirac államfő figyelmeztette a franciákat a nemmel való szavazás következményeire. Azt mondta, hogy ezzel Franciaország gátolná az Európa-projektet, és ezzel Európa veszítene hatalmából.

Mivel az igen melletti érvelések eddig mind visszaütöttek, és a nemmel szavazók táborát erősítették, Chirac nyomására a hétvégén levette a műsorról a francia állami televízió a José Manuel Barrosóval, az Európai Bizottság elnökével készített interjút.