Meghalt III. Rainier monacói herceg

81 éves korában elhunyt a monacói herceg. III. Rainier, aki 1949-ben lépett a miniállam trónjára, már régóta betegeskedett, március óta kórházban feküdt. 

Meghalt III. Rainier monacói herceg. Az uralkodót 81 éves korában érte a halál. Rainier herceg régóta betegeskedett, március eleje óta kórházban ápolták szív-, tüdő- és veseproblémákkal. 1994 - amikor koronaér bypass-műtétet hajtottak végre rajta - majd 2000-es tüdőműtéte után a herceg egészségi állapota megromlott, számos alkalommal került kórházba. Az uralkodó halála után elképzelhető, hogy változtatni kell a monacói alkotmányon. A trónörökös ugyanis nőtlen, és gyermekei sincsenek, a hercegség törvényei azonban nem teszik lehetővé, hogy nővérei örököljék a trónt. 

III. Rainier 1949-ben, 26 évesen foglalta el a trónt Európa utolsó alkotmányos hercegségében. Hosszú uralkodását felesége korai halála és gyermekeinek botrányos élete árnyékolta be. A hollywoodi színésznőből monacói hercegnévé koronázott Grace Kelly autóbalesetben vesztette életét 1982-ben. Legfiatalabb gyermekük, Stephanie hercegnő botrányos szerelmi életével került a lapok címoldalára: két testőrén kívül egy elefántidomárhoz is gyengéd szálak fűzték.Trónra lépése óta Rainier herceg teljesen átformálta a kis városállam külső képét, hatalmas beruházásokat valósított meg. Fél évszázad alatt Monaco 20 százalékkal növelte a területét, 34 hektárt hódítva el a tengertől. A herceg ugyanakkor számos kezdeményezést tett a tengeri környezet védelmében. Ezzel párhuzamosan a hercegség gazdasági élete is átalakult, gyors ütemben fejlődött pénzügyi, ingatlan- és hajózási szektora, nem kis mértékben a busás jövedelmet biztosító kaszinók révén . Kulturális téren az uralkodó zenei, irodalmi díjakat alapított.