Huszonöt évet kapott a Worldcom vezére

Huszonöt év börtönbüntetésre ítélték a kreatív könyvelési botrányokban súlyosan érintett WorldCom volt vezetőjét. Bernard "Bernie" Ebberst 11 milliárd dolláros csalással, és okirat hamisítással vádolták. Az Egyesült Államokban régóta nem osztogattak olyan szigorú büntetéseket csalásért, mint amilyeneket a kreatív könyvelésen kapott cégvezetők kapnak. Ebbers megfellebbezte az ítéletet, ettől függetlenül októberben el kell kezdenie börtönbüntetését.

Huszonöt év börtönbüntetésre ítélte New York-i bíróság Bernard Ebberst, a WorldCom volt vezérigazgatóját. Ebbers ellen csalás, értékpapírcsalás, és okirathamisítás volt a vád. Ebbers tevékenységével összesen 11 milliárd dollár értékben károsította meg a WorldCom befektetőit és beszállítóit.

A márciusban kezdődött perben Ebbers azzal védekezett, hogy nem tudott a cégénél elkövetett csalásokról. A Barbara S. Jones szövetségi bíró szerint azonban Bernard Ebbers volt az, aki rávette a befektetőket, hogy a WorldComnak adják a pénzüket. "Valószínűleg más döntést hoztak volna, ha ismerik az igazságot" - indokolta döntését a bírónő.

Az ügyészség kilenc rendbeli összeesküvéssel, értékpapír-csalással, és azzal vádolta Ebberst, hogy hamis jelentéseket adott át a tőzsdei ellenőröknek. Az ügyészség szerint Ebbers tervelte ki, hogy mesterségesen lebegtetve a cég értékpapírjainak tőzsdei árfolyamát, és meghamisítva a bevételekről szóló adatokat, megtéveszti a befektetőket - tudósít a BBC News.

Ebbersere életfogytiglani börtönbüntetést kértek márciusban, ezt csökkentette végül a bíróság huszonöt évre. A szövetségi irányelvek szerint a hatvannégy éves Ebberst legkorábban akkor engedhetik szabadon, ha büntetése nyolcvanöt százalékát már letöltötte. Ez legjobb esetben is huszonegy évet, és hat hónapot jelent rács mögött.

Ha Ebbers élve jön ki a börtönből, akkor sem foglalkozhat többé üzlettel. A tőzsdei felügyelet szerepét betöltő Értékpapír- és Kereskedelmi Bizottság közölte, hogy Ebbers beleegyezett: soha többet nem lesz gazdasági társaság vezetője.

A bíróság enyhítő körülményként értékelte azt, hogy Bernie Ebbers lemondott teljes vagyonáról, eladta házát és üzletét, összesen ötmillió dollár készpénzt adott át a bíróságnak. Ebbers felesége ötvenezer dollár készpénzt tarthatott meg. Ezért cserébe a bírság engedélyezte, hogy Bernard Ebbers Mississippi otthona közelében töltse börtönbüntetését, ráadásul a legalacsonyabb biztonsági fokozatban - írja a New York Times.

Ebbers ugyan beadta a fellebbezést az ítélet ellen, ettől függetlenül a bíróság utasította, hogy október 12-én jelentkezzen Yazoo City börtönében, Mississippi államban. A védelem próbálja elérni, hogy a megbukott vezérigazgatónak ne kelljen börtönbe vonulnia, mielőtt döntenek fellebbezési kérelméről.

A WorldCom kis Mississippi telefontársaságként kezdte működését, azonban Ebbers néhány év alatt az USA második legnagyobb telekommunikációs cégévé fejlesztette a társaságot. A sikertörténet utáni bukás késztette az USA kongresszusát arra, hogy meghozza a Sarbaness-Oxley törvényt, amellyel az 1927-es világgazdasági válság óta a legátfogóbb változtatásokat hajtották végre az amerikai értékpapír-rendszerben.

Ebbers büntetése jól illik a mostanában kreatív könyvelésért kiszabott hosszú börtönbüntetések sorába. A múlt hónapban John J. Rigas, az Adelphia Comminications csalással vádolt nyolcvanéves vezérigazgatója kapott tizenöt éves börtönbüntetést. Jamie Olis, a Dynergy egyik vezetője 2004 márciusában kapott 24 év három hónapot azért mert meghamisította a társaság pénzügyeit.

Ebbers ítélete ugyanakkor rossz ómen lehet L. Dennis Kozlowskynak. A Tyco International volt vezérigazgatóját csalással, összeesküvéssel, és nagy összegű lopással vádolták meg júniusban. Kozlowsky jelenleg az ítélethirdetésre vár.

Barsi Szabó Gergely