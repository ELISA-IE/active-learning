Bűnös a sebesültet gyilkoló amerikai katona

Bűnösnek találta az amerikai katonai bíróság azt az amerikai katonát, aki lelőtt egy súlyosan sebesült irakit. A katona azzal védekezett a bíróságon, hogy véget akart vetni a sebesült szenvedésének.

Az amerikai katonai bíróság bűnösnek találta szándékos emberölésben Rogerio Maynulet kapitányt, aki 2004. május 21-én az iraki Kufa városában agyonlőtt egy súlyosan sebesült iraki lázadót. Tettét a felderítők kamerái rögzítették. Maynuletre maximálisan 10 évet szabhatnak ki. Ítéletet a bíróság később hirdet.

2004. május 21-én Rogerio Maynulet egységével tüzet nyitott egy sííta lázadókat szállító kocsira az iraki Kufa belvárosában. A bíróságon elhangzott tanúvallomások szerint a járműben tartózkodó utas azonnal meghalt, az autót vezető 36 éves Karim Hassam pedig súlyosan megsebesült. Maynulet, az egység parancsnoka, később a katonai bíróság előtt tett vallomásában is megerősítette, hogy ekkor odalépett az autóhoz, és agyonlőtte a súlyosan sebesült embert, mivel állapotát menthetetlennek találta, és "véget akart vetni a sebesült szenvedéseinek". A gyilkosságot egy amerikai felderítő robotrepülőgép kamerája is felvette.

Záróbeszédében az ügyész úgy jellemezte Maynuletet, mint olyan valakit, aki "Istent játszott" amikor agyonlőtte a sebesültet - írja a BBC.