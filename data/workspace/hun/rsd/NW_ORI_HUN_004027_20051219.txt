Tovább húzódhat az akadálymentesítés

Az év elején ígéretnél, sok esetben évekkel későbbre, 2012 vagy 2013 végére teszi a közintézmények akadálymentesítési határidejét a szociális minisztérium törvénymódosítása. A mozgáskorlátozottak egyesületének vezetője, ha ennek nem is, annak viszont örül, hogy a módosítás végre egyértelművé teszi: senki nem bújhat ki a kötelezettsége alól.

A kormány 2010. december 31-i határidőt tűzött ki célul a közszolgáltatások akadálymentesítésére - jelentette ki még februárban Göncz Kinga szociális és esélyegyenlőségi miniszter. A fogyatékosok jogairól és esélyegyenlőségük biztosításáról szóló törvények módosítására benyújtott javaslatból ugyanakkor kiderül, hogy jó néhány közintézmény esetében 2012, vagy 2013 december 31-ig írja elő az akdálymentesítés megvalósítását.

Az időkorlát kitolása elsősorban a 20 ezer főnél kevesebb lakosú települések közoktatási intézményei esetében lehetséges a módosítás szerint, valamint egyes megyei vagy fővárosi szakképző, szociális és egészségügyi intézmények vonatkozásában.

"A törvénymódosítást velünk végig egyeztetve dolgozta ki a tárca, s mivel több, az eddigi jogszabályban nem lévő pozitívumot tartalmaz, ezért elfogadható számunkra" - mondta el megkeresésünkre Hegedűs Lajos, a Mozgáskorlátozottak Országos Egyesületének vezetője. Az egyik ilyen, hogy bár kitolta sok esetben az időkorlátot, de legalább előírja majd az új törvény, hogy az akadálymentesítésre állami forrásokat kell biztosítani. Hegedűs szerint ez eddig nem volt a jogszabályban rögzítve..

A másik jelentős változás szerint a módosított törvény kötelezően előírja majd, hogy az akadálymentesítést tervezni kell, vagyis konkrét menetrend előírására kötelezi az intézményeket. Ezek elmaradása esetén pedig perelni lehet az akadály-mentesítéssel nem haladókat. Eddig probléma volt, hogy sokan magukra nézve nem tekintették kötelezőnek az akadálymentesítést, mondván ők nem közintézmény, sőt, az "akadálymentesítés" fogalmát is eltérően értelmezték. Göncz Kinga még februárban megígérte a pontosítást.

A módosított jogszabály már precízen sorolja, hogy mely intézmények végeznek közszolgáltatást, ezen felül az "ügyfélszolgálati rendszerben működtetett szolgáltató tevékenységet" végző intézményeknek, valamint a "hatósági engedély alapján végzett nyilvános szolgáltatást" nyújtók számára is kötelezővé teszi az akadálymentesítést. Hegedűs Lajos reméli, hogy ezt követően nem lesznek olyanok, akik különféle úton-módon megpróbálnak kibújni törvényi kötelezettségük alól.

Megkeresésünkre a minisztériumban azt ígérték: hamarosan válaszolnak az időkorlát kitolásának okát firtató kérdésünkre.

Lencsés Csaba