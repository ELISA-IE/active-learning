Szigorítások követhetik a gazdasági csodát

Egyedülálló gazdasági produkció - az államháztartás és a fizetési mérleg óriási hiánya mellett rendkívül alacsony infláció - várható jövőre Magyarországon. A következő évben viszont könnyen a költségvetési kiadások csökkentése, adóemelés és az infláció felpörgése követheti a választási év laza gazdaságpolitikáját.

Alacsonyabb inflációt, valamint az államháztartás és a folyó fizetési mérleg magasabb hiányát várják a Magyar Nemzeti Bank szekértői legújabb, hétfőn kiadott jelentésükben. Előrejelzéseik megvalósulása esetén 2007-ben az államháztartás hiánya akár a bruttó hazai termék (GDP) 8,9 százalékát is kiteheti, a folyó fizetési mérleg deficitje pedig a GDP 8,4 százalékára rúghat. A jegybank elemzői eközben mindössze 1,1 százalékosra várják a fogyasztói árak átlagos emelkedését. Az államháztartás és a fizetési mérleg ilyen magas hiányát általában a nemzeti valuta leértékelődése és az infláció felpörgése szokta kísérni, így országunkban egyedülálló gazdasági csoda van kialakulóban.

Az államháztartás várható magas hiányát a tervezett adócsökkentés és a választási év miatt várható állami költekezés idézi elő - véli Nyeste Orsolya az Erste Bank elemzője. Szerinte az államháztartás jelentős mértékű hiánya mellett a bérek és a fogyasztás jövő évre várható növekedése is ellentmond az infláció várható csökkenésének, sőt a GDP gyors növekedése sem szokta segíteni az infláció mérséklődését. Az infláció alacsony szintre történő csökkenését a hatósági árak emelésének kordában tartása és az általános forgalmi adó mérséklése okozza - állítja Barcza György, az ING Bank elemzője. Tehát a deficit növekedése és az infláció csökkenése is elsősorban kormányintézkedésekkel magyarázható.

A választási év laza gazdaságpolitikáját azonban szigorú intézkedések, a költségvetési kiadások csökkentése, adóemelés, az infláció felpörgése követheti az ING Bank szakértője szerint. Szerinte a rendszerváltás óta ciklikusság jellemzi a magyar gazdaságot: a választási évek laza, kiadásokat növelő, bevételeket csökkentő, a hiányt növelő lépéseit rendre költségvetési szigorítások követik, miközben az előző év lépései növelik az inflációt. Az 1994-es választásokat 1995-ben a Bokros-csomag, az 1998-as voksolást Járai Zsigmond inflációt és növekedést alulbecslő spórolós költségvetési politikája, a 2002-es választásokat pedig Draskovics Tibor jelentős költségvetési kiigazítása kísérte - emlékeztet Barcza György. 

Giczi József