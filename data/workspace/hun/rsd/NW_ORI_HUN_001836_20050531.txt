Szélvihar váltotta a kánikulát

Országszerte 200-250 riasztást kaptak a tűzoltók a kedd hajnalban megérkezett viharos idő miatt. A szél főként Pest megyében és a Dunántúl középső részén okozott károkat: több helyen kidőltek a fák, személyi sérülés azonban nem történt.

Kedd délutánig 200-250 riasztást kaptak a tűzoltók a hajnal óta tartó szélviharok miatt. Dobson Tibor, az Országos Katasztrófavédelmi Főigazgatóság szóvivője elmondta: a szél főként Pest megyében és a Dunántúl középső részén okozott károkat, ahol kidőlt fák, leszakadt ágak rongálták meg a házakat, illetve okoztak fennakadást a közlekedésben. A károk nagyságáról nincs adat, személyi sérülés nem történt.

A viharok oka, hogy kedd éjjel elérte hazánkat egy hidegfront, amely véget vetett a péntek óta tartó szokatlan kánikulának. Az ICI Interaktív Meteorológia tájékoztatása szerint a hidegfront szerdára átkúszik az ország felett, a hét közepén már napos, kellemes idő várható, kevéssel 20 fok feletti hőmérséklettel. Csütörtöktől változékonyabbra fordul az idő, a hőmérsékletek is visszatérnek az évszaknak megfelelő értékekre.