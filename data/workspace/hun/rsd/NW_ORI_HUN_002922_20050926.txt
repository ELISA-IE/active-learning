Az élbolyban a magyar államháztartás hiánya

A magyar államháztartás GDP arányos hiánya 5,4 százalék volt 2004-ben az unió statisztikai hivatala szerint. Ennél nagyobb deficitet csupán Görögország ért el, 6,6 százalékkal az EU-ban. Az idei évről csak később nyilatkozik az Eurostat.

Magyarországon az államháztartási deficit a GDP 5,4 százaléka volt tavaly - az Európai Unió statisztikai hivatalának (Eurostat) hétfőn kiadott jelentése szerint. Tavasszal az Eurostat még a magyar kormánnyal egyetértésben 4,5 százalékra becsülte a deficit mértékét. A magyar kormány egyébként már szeptember elején 4,9 százalékra emelte a becslését. A kiigazítást akkor a helyi önkormányzati alkalmazottak fizetésének módosított elszámolásával indokolták.

Az Eurostat hétfői megjegyzése szerint a magyar deficit tavalyi növekedését elsősorban a közalkalmazottak 13. havi fizetésének rögzítése okozta. Külön jegyzéket adott ki a hivatal a nyugdíjreform deficitnövelő hatásáról, ez Magyarország esetében tavaly a GDP 1,1 százalékát tette ki, a 2003-as 0,9 százalék után.

A jelentésben egyébként az ezévi hiány kapcsán kirobbant vitáról annyit említettek meg, hogy a jelenlegi elszámolási szabályok értelmezését illetően a közelmúltban problémák vetődtek fel. Különösen igaz ez a kormányok által nyújtott garanciák, kockázatok és előnyök átruházását illetően. Ezek tisztázása után viszont a 2006 márciusi jelentésben egyes tagállamok adatai módosulhatnak.

A statisztikák szerint egyébként tavaly a legnagyobb államháztartási hiányt a görögök érték el, mivel a deficit a bruttó hazai termék (GDP) 6,6 százalékára rúgott. Magyarország a második helyet "szerezte meg". 

Az uniós tagországok számára egyébként maximum 3 százalékos hiányt szabadna elérni, azt azonban többen is túllépték. Lengyelországban a deficit 3,9 százalék, Németországban 3,7 százalék, Franciaországban pedig 3,6 százalék volt. Szintén e sorba tartozik Olaszországban a maga 3,2 százalékos, és Nagy-Britannia valamint Szlovákia 3,1 százalékos hiányával.

Az uniós határértéken - GDP 60 százalékán - túli közadósságot nyolc ország produkált: Görögország (109,3 százalék), Olaszország (106,5), Belgium (95,7), Málta (75,9), Ciprus (72,0), Németország (66,4), Franciaország (65,1 százalék) és Ausztria (64,5 százalék). Legalacsonyabb szinttel Észtország (5,5), Luxemburg (6,6), Lettország (14,7) és Litvánia (19,6) rendelkezett. 

Az EU várhatóan újabb intézkedéseket sürget 

Az Európai Unió várhatóan újabb intézkedésekre szólítja fel Magyarországot a magas államháztartási hiány csökkentése érdekében - közölték hétfőn a Reutersszel brüsszeli pénzügyi illetékesek. 

Az uniós pénzügyminiszterek találkozóit (ECOFIN) előkészítő Gazdasági és Pénzügyi Bizottság (EFC) várhatóan pénteken vitatja meg a magyar hiánnyal kapcsolatos legutóbbi fejleményeket - közölte a magát megnevezni nem kívánó forrás. A nyilatkozó szerint ezután az ügy az Európai Bizottság normális döntéshozatali eljárásán megy végig, majd október végén az EFC és az Ecofin új ajánlásokat tesz a deficit csökkentésére. 2001-től kezdve rendre 3,5 százalékos, 8,5 százalékos, 6,5 százalékos, majd tavaly 5,4 százalékos volt a magyar deficit az EU-statisztika szerint.