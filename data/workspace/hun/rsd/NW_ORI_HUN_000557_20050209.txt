Lélektani műveletekkel hódíthatnak a magyar katonák

A magyar katonák lélektani hadműveletekre is képesek lehetnek másfél év múlva, amelyeket a külföldi NATO-missziókban alkalmazhatnak. Az erre a célra kiképzett katonáknak az lesz a feladatuk, hogy elfogadtassák a NATO-csapatokat a hadműveleti területeken. Ezzel az "erősokszorozó" képességgel hamarabb és hatékonyabban végrehajthatóak a küldetések.

Új képességgel fog bővülni a magyar haderő repertoárja: jövőre lélektani hadműveleti képességgel (PSYOPS) is rendelkezhet a Magyar Honvédség a NATO-nak tett felajánlása értelmében. Pszichológiát, szociológiát, marketing- és PR-technikát kell tanulnia annak a 11 kiválasztottnak, akik a Magyar Honvédség részéről elsőként alkalmazhatják ismereteiket PSYOPS-ról a külföldi bevetéseken.

"Ha röviden akarjuk meghatározni, a PSYOPS befolyásolást jelent" - mondta Rózsa Tibor alezredes, a Civil-katonai Együttműködési és Lélektani Műveleti Központ parancsnoka. A lélektani hadművelet célja, hogy a hadműveleti és operatív területeken a maguk oldalára állítsák a lakosságot, az ott levő katonák elfogadottságát növeljék, vagy legalább azt elérni, hogy ne akadályozzák őket a feladataik ellátásában. Cél továbbá gyengíteni az ellenség vagy a potenciálisan ellenséges célcsoportok harci motivációit is. 

"Az irányított üzeneteket röpcédulák, plakátok, újságok, rádió- és tévéműsorok segítségével juttatják el a megfelelő célcsoportokhoz" - mondta az alezredes, aki példaként hozzátette: a NATO például egy saját rádióállomást működtet Kabulban, hogy az üzeneteit eljuttassa az afgánokhoz. "Ez több mint kommunikáció: valódi tényeken alapuló befolyásolás ez" - szögezte le Rózsa Tibor, aki elismerte, hogy a lélektani hadműveleteknek vannak kapcsolódási pontjai a klasszikus PR-hez.

A lélektani befolyásolás csak verbális lehet, a gesztusok, a kisebb-nagyobb segítségnyújtások (például útépítés, kórházfelújítás) a helyiek részére már egy másik katonai képességnek, az úgynevezett civil-katonai együttműködésnek (CIMIC) számít - mondta az alezredes, aki megjegyezte, hogy a kettő egymás hatását felerősíti. CIMIC-es képességekkel már most is rendelkezik a magyar haderő, például Afganisztánban építik és ápolják az afgánok és a NATO közötti kapcsolatokat.

Arra a kérdésre, hogy a lélektani műveleteket itthon is alkalmaznák-e a vitás kérdések kezelésére (mint például a Zengőre tervezett NATO-lokátor ügyében, amelyet a zöldek minden eszközzel próbálnak megakadályozni), az alezredes azt felelte: "a NATO-doktrínája értelmében otthon ez a képesség nem alkalmazható, hanem csak NATO-műveleti területeken, így Magyarországon nem élhetünk vele, annak ellenére sem, hogy több tagállam nem értelmezi olyan szigorúan ezt a rendelkezést". 

Vége a propaganda korának

Korábban propagandának hívták a hadsereg befolyásolási kísérleteit, amelyet elsősorban a saját országban alkalmaztak. A PSYOPS elsősorban abban különbözik a propagandától, hogy mindig az igazat mondja - legalább is a NATO honlapján található ismertető szerint, amely az igazmondást alapvető fontosságúnak tartja. Az internet, a műholdas tévék világában a nyugati haderők többé nem folytathatnak propagandát, mivel hamar kiderül az igazság. Akkor pedig oda a hitelesség, amely az egyik legfontosabb dolog a NATO szerint is,

"A terrorellenes kampányunk olyan volt, mint egy nagy multinak egy népszerű reklámja" - mondta a boszniai NATO-misszió korábbi lélektani műveleteiről az akkori program vezetője. Az amerikai terrortámadás után plakátokon, újsághirdetésekben, rádió- és tévéreklámokban heteken keresztül futatták az üzeneteiket. Akkor azt próbálták a boszniaiak tudomására, hogy nem az iszlám, hanem a terroristák ellen harcolnak. A NATO szerint a művelet sikeres volt, a boszniaiak jól fogadták az üzeneteket és segített a misszió céljainak teljesítésében. 

Kozák Dániel