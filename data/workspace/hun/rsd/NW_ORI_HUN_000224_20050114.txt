Hiába ajánlja fel szerveit a többség

Az emberek több mint 90 százaléka egyetért a szervátültetésekkel, 74 százalékuk halála után saját szerveit föl is ajánlaná - derül ki egy közvélemény-kutatásból. A pozitív hozzáálláshoz képest azonban mégis viszonylag kevés a szervátültetések száma. A hozzátartozók sokszor gátolják az átültetéseket, a család véleményét ugyanis mindig kikérik az orvosok, annak ellenére, hogy erre jogszabályi kötelezettségük nincs. 

A magyarok többsége (93 százaléka) támogatja a szervátültetéseket, elenyésző azoknak a száma, akik kimondottan ellenzik - derült ki a szervátültetést szervező Hungarotransplant Kht. közvélemény-kutatásából. A válaszolók 74 százaléka mondta azt, hogy halála után felajánlaná saját szerveit. Hozzátartozóinak szervátültetésébe ugyanakkor csak az emberek 61 százaléka egyezne bele, de még ez az arány is magas a nemzetközi összehasonlításban, csak Finnország és Svédország előz meg minket. A saját szerv felajánlásának elvi támogatásában is jól áll Magyarország: a támogatók száma csak Svédországban, Finnországban és Olaszországban magasabb. 

A hazai gyakorlat ugyanakkor mást mutat, a hozzátartozók nagyon gyakran gátolják a szervátültetéseket. A család véleményét ugyanis mindig kikérik az orvosok, annak ellenére, hogy erre jogszabályi kötelezettségük nincs. Ha a beteg életében nem tiltakozott ez ellen, jogilag lehetőség nyílik arra, hogy egészséges szerveivel más emberek életét mentsék meg. A gyakorlat szerint azonban, ha a család tiltakozik, nem veszik ki a működőképes szerveket, egy kisebb településen ilyenkor egy egész város az orvos ellen fordulna - mondta az [origo]-nak a Hungarotransplant Kht. főigazgatója, Borsi József. A szakember ugyanakkor hozzátette: arra nincs adat, hogy a rokonok tiltakozása miatt hányszor marad el az alkalmas donor jelentése a kórházak részéről. A jelentett esetekben a műtétek 7 százaléka marad el azért, mert a család mégsem egyezik bele.

Az orvosok ilyen esetben azt kérdezik a hozzátartozóktól, hogy tudnak-e arról, hogy az elhunyt rokonuk hogyan vélekedett a szervátültetésről. Az esetek többségében a családtagok nem tudnak erre választ adni, és mivel bizonytalanok, végül inkább nem támogatják az átültetést. "Fontos lenne, hogy családi körben essen szó erről a témáról, más európai országokban a családtagok többnyire tisztában vannak vele, hogy a rokonuk hogyan vélekedett erről a kérdésről" - mondta Borsi József. A Hungarotransplant közvélemény-kutatása erre is kitért: eszerint a válaszolók 70 százaléka nem közölte még családjával, hogy például egy tragikus balesetet követően felajánlaná-e szerveit valaki másnak. Az emberek 35 százaléka pedig pozitívan fogadná, ha ez téma lenne egy családi beszélgetés során, 26 százalék viszont nem örülne, ha rokona ezzel a témával állna elő. A felmérésben több mint háromezer embert kérdeztek meg, a kérdőíveket a háziorvosi rendelőkben és kórházakban lehetett kitölteni, illetve a Hungarotransplant kht. weboldalán jelenleg is lehet válaszolni a szervátültetések támogatottságával kapcsolatos kérdésekre. 

Magyarországon vese-, máj-, szív- és hasnyálmirigy-átültetést végeznek. Akinek új tüdőre van szüksége, annak Bécsbe kell menni. A szaktárca szerint túl kevés a hazai átültetésre váró beteg ahhoz, hogy a tüdőátültetésre saját centrumot alakítsanak ki: a hazai várólistán jelenleg négy beteg van. A szervátültetéseket az Országos Egészségbiztosítási Pénztár finanszírozza, a klinikának év elején kell szerződniük az OEP-pel arról, hogy az adott évben mennyi transzplantáció árát fizeti vissza a pénztár. 2004-ben veséből 310, májból 47, szívből és hasnyálmirigyből pedig 12-12 átültetésre szerződtek. Veseátültetést végeznek legrégebb óta Magyarországon. Eddig 4374 ember kapott új vesét. A szükségesnél azonban kevesebben jutnak új szervhez, szakemberek szerint, ennek hátterében részben a családi tiltakozás, részben az áll, hogy még mindig nem épült ki minden intenzív osztályon annak a rendszere, hogy azonnal jelentsék, amint van átültetésre alkalmas szerv. Viszonylag ritka még Magyarországon az élő donorból történő átültetés is, ami azt jelenti, hogy például egy súlyos vesebeteg saját rokonától vagy házastársától is kaphat egy vesét.