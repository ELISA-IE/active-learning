Visszaélnek monopolhelyzetükkel a szolgáltatók

Visszaélnek monopolhelyzetükkel a gáz- és áramszolgáltatók. Sok esetben olyan szolgáltatásokért is pénzt kérnek, amelyekért nem lenne szabad - olvasható a helyettes ombudsman, a fogyasztóvédelemi felügyelőség, a Gazdasági Versenyhivatal és a Magyar Energia Hivatal közös állásfoglalásában. Az ELMŰ szerint a szolgáltatók ok nélkül nem követelnek pénzt, a panaszok pedig gyakran féligazságokra épülnek. A Fővárosi Gázművek nem reagált az ügyre.

Fogyasztói panaszokra hivatkozva elmarasztalta az áram- és gázszolgáltató társaságokat az állampolgári jogok országgyűlési biztosa, a Fogyasztóvédelmi Főfelügyelőség, a Gazdasági Versenyhivatal és a Magyar Energia Hivatal. A figyelmeztetést a héten hozták nyilvánosságra a hatóságok. 

Siklósi Máté, a Fogyasztóvédelmi Főfelügyelőség szóvivő-helyettese az [origo]-nak elmondta: a hatóságok azért figyelmeztették a szolgáltatókat, mivel azok több esetben is jogtalanul szedtek be díjakat a fogyasztóktól. A Fogyasztóvédelmi Főfelügyelőség szerint előfordult, hogy egy társasházhoz vezető kábel meghibásodásakor a javítási költséget a szolgáltató a társasházzal fizette meg, miközben az a kábel a szolgáltató tulajdona volt. 

A hatóságok etikátlannak tarják azt is, hogy egyes szolgáltatók a közüzemi szolgáltatás átíratásakor díjat számolnak fel, miközben ezt jogszabály nem írja elő. Budapesten például az Elektromos Művek (ELMŰ) az átíratást díjtalanul végzi el, a Fővárosi Gázművek Rt. viszont mindezt több ezer forintért teszi meg. 

Siklósi Máté elmondta: mivel a gáz- és áramszolgáltatás terén egy-két vállalat monopóliuma érvényesül, klasszikus piaci verseny nem tud kialakulni, a hatóságok így határozottabb fellépésre kényszerülnek. Siklósi elképzelhetőnek tarja, hogy ha a figyelmeztetés nem bizonyul hatásosnak, a hatóságok törvénymódosítást kezdeményeznek.

Boros Norbert, az Elektromos Művek és az Észak-Magyarországi Áramszolgáltató kommunikációs igazgatója az [origo]-nak elmondta: évente 24 millió számlát állítanak ki, így értelemszerűen előfordulnak tévedések. Boros azt viszont tagadta, hogy teljesítetlen dolog miatt állítottak volna ki számlát fogyasztóknak.

A szóvivő szerint a lakossági panaszok mögött gyakran féligazságok állnak. Hiába található egy kábel a társasházon kívül, annak javítási költségeit fizetheti a lakóközösség, mivel az lehet a társasház tulajdona is. Az ELMŰ pedig azért nem kér átíratási díjat a fogyasztóktól, mivel az elektromos műveknek ennek során nem kell biztonsági vizsgálatot végezniük, ellentétben a gázművekkel. Boros azt viszont elismerte, hogy valóban fogyasztóbarát lenne a helyzet, ha tényleges piaci verseny alakulna a közszolgáltatások terén is. Az ELMŰ szóvivője szerint ezen a téren 2007-től történhet változás, ekkortól ugyanis lehetővé válik a szabad szolgáltatóválasztás.

Az [origo] szerette volna megkérdezni a Fővárosi Gázműveket is, ahonnét azonban pénteken nem reagáltak megkeresésünkre.