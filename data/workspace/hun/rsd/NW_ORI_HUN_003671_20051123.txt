A részeg Attilával győzködik a svédek az EU-t

Reklámkampányt indított Svédország, hogy meggyőzze az Európai Bizottságot szigorú alkoholforgalmazási rendszerének hatékonyságáról. A bizottság szerint a skandináv országban alkalmazott szabályok sértik a piaci versenyt, Svédország viszont azzal érvel, hogy ezek révén csökkenteni lehet a szeszfogyasztást. Ennek alátámasztására egyebek mellett a néhai hun vezér, Attila tragikus sorsával példálóznak.

Egy rockegyüttes részeg tagjai még 1991 októberében kidobtak egy tévét egy párizsi szálloda ablakából. Közben ugyanakkor azt nem vették észre, hogy az énekes lábára rátekeredett a vezeték, és így a zuhanó készülék magával rántotta. Szerencséjére a szoba az első emeleten volt. Egyebek mellett ilyen történetek szerepelnek abban a svéd kisfilmben, amellyel fel  akarják hívni az alkoholfogyasztás veszélyeire az Európai Bizottság elnöke, Jose Manuel Barroso figyelmét.

Svédországban a szeszforgalmazást annak révén korlátozzák, hogy a kiskereskedelmet monopolizálták, és létrehoztak egy külön bolthálózatot az alkoholforgalmazásra. Ezek az üzletek ugyanakkor az átlagnál rövidebb ideig vannak nyitva, és a legtöbb uniós országhoz képest drágábban adják a szeszes italt.

Az unió végrehajtó szerve, az Európai Bizottság szerint ez sérti a szabadkereskedelemre vonatkozó uniós szabályokat, és emiatt várhatóan valamilyen intézkedést is bevezet Svédországgal szemben - írja a BBC Online. Többek szerint ezért a mostani hirdetési kampány - amelyet kiskereskedelmi hálózat indított - egyfajta megelőző csapás egy esetleges ilyen lépés kivédésére.

A filmben az Egészségügyi Világszervezet (WHO) adataira hivatkozva azt állítják, hogy az Európai Unióban évente 600 ezer ember hal meg alkohollal összefüggő betegségekben, amelyek kezelésére egyébként minden évben elköltenek mintegy 200 milliárd eurót.

A svédek ezért azt mondják, hogy más uniós tagállamokban is korlátozni kellene a szeszes italhoz való hozzáférést, valamint szabályozni kellene az árát. A filmben azzal érvelnek, hogy az alkoholt nem lehet ugyanolyan terméknek tekinteni, mint például a rebarbarát.

A reklámszpotban felsorolnak több más olyan konkrét esetet, amikor az alkoholfogyasztás problémát okozott. Egy animációs betét például a hun vezér, Attila történetét meséli el, aki az esküvőjén leitta magát, majd elkezdett vérezni az orra, és megfulladt. Emlékeztetnek arra is, hogy sokszor az alkoholfogyasztás vezet a családokon belüli erőszakhoz is. Felidézik egy osztrák férfi esetét, aki lánya születésnapján lerészegedett, majd amikor ajándék nélkül tért haza és a felesége leszidta, akkor erre veréssel válaszolt.

A svédek azt mondják, hogy minden tagállamnak joga van ugyan ahhoz, hogy saját maga szabályozza az alkoholforgalmazást, de állítják, hogy a náluk bevezetett rendszer működik. Igaz, azt a filmben is megemlítik, hogy a lazább szabályozás és az alacsonyabb árak miatt Svédországból sokan mennek a szomszédos országokba, hogy ott töltsék fel alkoholkészletüket.