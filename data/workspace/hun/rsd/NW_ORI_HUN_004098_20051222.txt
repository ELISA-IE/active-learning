Bezárva tölti meglepetésszerű iraki látogatását Blair

Még a brit közkatonákat is meglepte Tony Blair, aki csütörtökön váratlanul Irakba érkezett. A brit kormányfő az Irakban állomásozó brit csapatok főhadiszállásán tartózkodik, ahol a helyi parancsnokokkal egyeztet, többek között a majdani csapatkivonásról és a biztonsági helyzetről.

Csütörtökön váratlanul az iraki Bászrába utazott Tony Blair. A brit miniszterelnök karácsony alkalmával látogatta meg a Dél-Irakban állomásozó brit csapatokat. Előbb a parancsnokokkal egyeztet a biztonsági helyzetről és a múlt heti választás hatásáról, majd várhatóan karácsonyi üdvözletet mond a brit katonáknak. Blairnek ez a negyedik látogatása Irakban, ahol 8500 brit katona teljesít szolgálatot. 

A brit miniszterelnök Kuvaitból érkezett Bászrába egy katonai szállítógépen, a legnagyobb titokban. Várhatóan találkozik Nick Noughton altábornaggyal, a brit csapatok vezetőjével és George Casey tábornokkal, az amerikai legfőbb iraki parancsnokkal is. Velük az említetteken kívül, a csapatok létszámának csökkentéséről, illetve az iraki biztonsági erőkről is szót ejt.

A BBC brit miniszterelnökkel utazó tudósítója szerint a biztonsági előkészületekre jellemző, hogy még a brit közkatonák sem tudtak Blair érkezéséről. A kormányfő - ugyancsak biztonsági okokból - alig hagyja majd el a brit csapatok jól őrzött főhadiszállását.