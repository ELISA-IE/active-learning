Polgárháborúval fenyegetnek az izraeli telepesek

Tömeges megmozdulásra készülnek a telepesek, miután hétfőn az izraeli parlament, a knesszet túlnyomó többséggel elutasította azt a kezdeményezést, hogy népszavazás döntsön Saron kivonulási tervéről a Gázai övezetből és Ciszjordánia bizonyos területeiről.

"Ariel Saron miniszterelnök romba döntötte annak esélyét, hogy a nép dönthessen a szétválási tervről és ezzel elejét vegye egy esetleges erőszakos konfrontációnak vagy polgárháborúnak" - közölte a parlamenti szavazás után kiadott közleményében a zsidó telepek tanácsa, a JESA. 

 

A döntés hatására a JESA kedden átértékelte az eddigi tiltakozási stratégiáját, és a szervezet szóvivői nyíltan megfogalmazták, hogy százezres tömegtüntetésre készülnek. "Ha kell, a testünkkel is megakadályozzuk, hogy elűzzenek minket" - mondta a Hárec izraeli napilapnak a telepesek szóvivője.

A ciszjordániai és gázai telepeseket tömörítő szervezet ugyanakkor békés ellenállásra szólított fel a megszállt területeken létesített kolóniák kiürítése ellen, és bizakodását fejezte ki, hogy a meghirdetett tiltakozókampány végül is meghiúsítja a július 20-án kezdendő kivonulást olyan területekről, amelyekre sok telepes bibliai alapokon formál igényt - írta az MTI.

Közben az izraeli biztonsági szervek attól tartanak, hogy ultranacionalista zsidók egy kemény magja megkísérelheti erőszakkal leállíttatni a kivonulást. Az erőszakkal kapcsolatos aggodalmakat táplálhatja, hogy az izraeli rendőrség letartóztatott három izraeli állampolgárt, köztük egy katonát, mert kézigránátokat próbáltak meg eladni a JESA tisztségviselőinek.