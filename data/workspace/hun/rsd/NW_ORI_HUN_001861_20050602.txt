Meghirdették a Nitrokémiát

Egyben és működőképes állapotban akarják értékesíteni a Nitrokémiát. Az egykori vegyipari óriást 5,5 milliárd forintra értékelte a cég felszámolását végző Vectigalis Rt. A felszámolás után sikerült újra megindítani a termelést a cégnél, amely jelenleg gazdaságosan működik.

Eladó a Nitrokémia 2000 egykori vegyipari óriáscég. A felszámolást végző Vectigalis Rt. egyben, és működőképes állapotban szeretné értékesíteni a balatonfűzfői székhelyű céget. Csak a ftálsavanhidrid-gyártó üzemre lehet külön ajánlatot tenni, ennek ára egymilliárd forint. A Nitrokémiát 5,5 milliárdos irányárral hirdetik eladásra - írja a Napi Gazdaság.

A Nitrokémia összesen 4,21 milliárd forinttal tartozik 432 hitelezőnek. Amennyiben sikerül áron értékesíteni a céget, a hitelezők hozzájuthatnak pénzükhöz. A Nitrokémia 2000 Rt. ellen a a Kilométer Kft kérte a felszámolási eljárás megindítását, 2004 decemberében a Veszprém Megyei Bíróságon.

A Vectigalis a felszámolási eljárás után minél előbb be akarta indítani a gyártást a vegyipari cégnél. A CIB banktól felvett hitellel a Nitrokémia most folyamatosan és gazdaságosan termel. Az alkalmazottak számát 322-ről 237 főre csökkentették.