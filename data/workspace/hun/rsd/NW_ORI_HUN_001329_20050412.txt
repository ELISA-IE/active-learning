Zöld utat kapott a balkáni olajvezeték

Oroszország, Görögország és Bulgária megegyezett abban, hogy megépítik az utóbbi két ország területén áthaladó balkáni olajvezetéket, amely a Földközi-tengert kötné össze a Fekete-tengerrel. A vezetéknek logisztikai célja van: az orosz olajexport jelentős könnyítése.

A 285 kilométeres vezeték a bolgár Burgasz kikötőjét kötné össze az Égei-tengernél lévő görög Alexandropolisszal. A vezeték célja az orosz nyersolajexport könnyítése: a vezeték megépüléséig ugyanis az orosz tankereknek rengeteget kell várakozniuk a túlságosan forgalmas Boszporuszi-szorosnál, írta a BBC News. A vezetékkel ezt kikerülhetik: a várakozás helyett a Burgasz kikötőjébe érkezett tankerekből kiszivattyúzzák a fekete aranyat, míg Alexandropoliszban másik tankereket töltenek fel az olajjal. Jelenleg a teljes orosz olajexport harmada a Boszporuszon keresztül jut el a célországokba.

Orosz mamutcégek vesznek részt a munkában

A három ország miniszterei mintegy 800 millió dolláros megállapodást írtak alá, amelyben lefektették a közös vállalásokat. A három ország által kijelölt vállalatok konzorciumba tömörülve most elkezdhetik a vezeték tervezési munkálatait. A Kreml bejelentése szerint a TNK-BP közös vállalat irányítja majd a munkálatokat, a Gazprommal, a Lukoillal és a Transznyefttel közösen.

A vezetéknek kezdetben napi 300 ezer hordónyi szállítási kapacitása lesz, amelyet három éven belül 700 ezer hordóra növelnek. A vezeték építésének kezdetét 2008-ra tervezik.