Diszkóbusszal és kamerákkal csökkentenék a bűnözést

Fővárosi Bűnmegelőzési Charta létrehozását javasolja néhány szocialista polgármester. A kezdeményezők szerint a veszélyesebb városrészeken térfigyelő rendszert kellene kiépíteni, az éjszakai szórakozóhelyeket és környéküket pedig biztosítani kellene. A charta a diszkóbalesetek megelőzésére kísérleti BKV diszkójáratok indítását is tervezi. A Társaság a Szabadságjogokért jogvédő szervezet szerint viszont hiába építenek ki térfigyelőket, mert több külföldi tanulmány bizonyítja, hogy ezek nem képesek érdemben csökkenteni a bűnözést. 

Fővárosi Bűnmegelőzési Charta létrehozását javasolják a fővárosi szocialisták, miután néhány kerületi szocialista polgármester éjszaka bejárta Budapestet. Horváth Csaba II. kerületi, Verók István VI. kerületi polgármester, Borszéki Gyula XIII. kerületi alpolgármester és a hozzájuk csatlakozott polgárőrök és rendőrök olyan budapesti helyszíneket jártak be péntek éjszaka, ahol sok közbiztonsági probléma akad.Az éjszakai bejáráson résztvevő polgármesterek azzal a felhívással fordulnak a budapesti kerületek polgármestereihez, hogy vegyenek részt egy, a főváros biztonságát megalapozó charta megalkotásában. A kezdeményezők szerint ugyanis a különösen veszélyeztetett városrészeken szükség van térfigyelő rendszer kiépítésére, a fiatalok védelmében pedig az éjszakai szórakozóhelyek és környékük biztosítására. 

A charta a diszkóbalesetek megelőzésére kísérleti BKV diszkójáratok indítását is tervezi. A lakótelepek biztonságosabbá tétele érdekében a polgármesterek szerint rendőrségi körzeti megbízotti irodákat kellene létrehozni, valamint többoldalú együttműködési megállapodásokat kötni a helyi rendőrség, a polgárőr-szervezetek és az önkormányzatok között.

Horváth Csaba, II. kerületi polgármester elmondta, hogy a terv nem a bejárás hatására született, már korábban gondolkoztak azon, hogy mit lehetne tenni a bűncselekmények megelőzése érdekében. "Mi a második kerületben már elértük, hogy polgárőrök ugynolyan szervezetten dolgoznak, mint a rendőrök" - mondta a II. kerületi polgármester.

Horváth Csaba szerint a térfigyelő kamerák fontos szerepet kapnak a bűnözés visszaszorításában. A VIII. kerület példáját említette, ahol szerinte többek között a kameráknak köszönhetően tűntek el a prostituáltak a kocsisornak nevezett részről.  

TASZ: a kamerák nem csökkentik a bűnözést

A térfigyelő rendszerek körül korábban már sok vita volt. A Társaság a Szabadságjogokért jogvédő szervezet szerint ugyanis hiába építenek ki ilyen rendszereket, mert több külföldi tanulmány bizonyítja, hogy ezek nem képesek érdemben csökkenteni a bűnözést. Dénes Balázs, a TASZ elnöke az [origo]-nak elmondta, hogy szeretnék látni azoknak a tanulmányoknak az eredményeit, melyek bizonyítják, hogy a térfigyelő kamerák valóban hatékonyan csökkentik a bűnözést. "Nem kellene tényként elfogadni ezt, amíg nincs bizonyíték" - fogalmazott. 

Az elnök szerint Angliában, ahol vizsgálták a rendszer hatékonyságát, arra jutottak, hogy a bűnözők csak átmennek egy másik városrészbe, de összességében nem csökken a bűnözés. "Ez így nem más, mint egy ingatlanfejlesztési eszköz" - állítja a jogvédő. A TASZ több pert is indított az ügyben, többek között a IV. és a VI. kerületi önkormányzat ellen. A térfigyelőkkel ellátott kerületek közül a VIII. kerületben jelentek meg tanulmányok a rendszer hatékonyságáról. Ezek szerint a kamerák felszerelése óta csökkent a bűnözés.