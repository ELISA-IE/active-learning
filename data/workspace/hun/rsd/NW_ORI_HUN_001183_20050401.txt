Áprilisi tréfa volt Csurka lemondása

Több szerkesztőségbe, többek között az [origo]-ba is érkezett egy e-mail, melyben Csurka István, a MIÉP elnöke lemondásáról és politikai pályafutása befejezéséről tájékoztatott. A levélben Csurka bocsánatot kér, hogy III/III-as beszervezését csak 1993-ban vallotta be, és kijelenti, hogy a MIÉP az össztársadalmi folyamatokra egyáltalán nem volt hatással az elmúlt években. Győri Béla, a párt szóvivője elmondta, hogy a levélből egy szó sem igaz. A MIÉP feljelentést tervez a levél írója, írói ellen, akikről sejtik, hogy kik lehettek, de nem árulják el.

Csütörtök éjjel több szerkesztőségbe, többek között a Magyar Távirati Irodához és az [origo]-ba is érkezett egy e-mail, melyben Csurka István, a MIÉP elnöke lemondásáról és politikai pályafutása befejezéséről tájékoztatott. A csurka.istvan @miep.hu címről érkezett levél a visszavonulás bejelentésén kívül a politikus bocsánatkérését is tartalmazza: "ezúton kérek bocsánatot, különösen a hithű MDF-esektől és MIÉP-esektől, hogy III/III-as beszervezésemet csak évekkel a rendszerváltozás után, '93-ban vallottam be, amikor már az új politikai elitbe is bekerültem. (...) Megkövetem harcostársaimat is, akiket az elmúlt néhány évben ügynököknek bélyegezve sorra kirúgattam a magyar igazság pártjából." 

A levélben Csurka kijelenti, hogy pártja "csak politikai gőzlevezetőként működött; az össztársadalmi folyamatokra egyáltalán nem volt hatással", és kifejezi kétségeit, hogy válhat-e valaha számottevő politikai tényezővé a MIÉP. Szó esik a politikus magánéletének állítólagos megváltozásáról is: "véget vetek annak a harcnak is, melyet a keresztényekkel vívtam a házasság intézményével szemben, az élettársi viszony népszerűsítéséért, ezért hamarosan feleségül is veszem Papolczyné Balla Gizellát, a MIÉP sokak által alaptalanul támadott - hiszen sikeres -kampányfőnökét". Az e-mail a "Csurka István, a MIÉP volt elnöke" aláírással zárul.  Győri Béla, a MIÉP szóvivője az [origo]-nak elmondta, hogy a levélből egy szó sem igaz. "Áprilisi tréfának kicsit goromba, ez ugyanis bűnügy" - fogalmazott. A MIÉP feljelentést tervez a level írója, írói ellen. Nem tudják, hogy kik lehettek, de vannak elképzeléseik. Győri Béla ugyanakkor hozzátette, hogy nem akarnak vádaskodni, ezért neveket nem mondott. A szóvivő kijelentette, hogy az az e-mail cím, amiről a levél érkezett, nem létezik, Csurka István soha nem használta. "Ez az egész közönséges provokáció és csalás" - tette hozzá.