A pénz miatt került veszélybe a menekült gyerekek otthona

Veszélybe került a kísérő nélkül Magyarországra érkező menekült gyerekek biztonságos elhelyezése, mert a Bevándorlási Hivatal (BÁH) és az otthont működtető egyesület nem tudott megállapodni az intézmény finanszírozásáról. A felek szerdán megállapodtak arról, hogy februárban szerződést kötnek a gyerekek elhelyezésének feltételeiről.

Nem tudott megegyezni a békéscsabai gyermekbefogadó állomás finanszírozásáról az intézményt működtető Oltalom Karitatív Egyesület és a Belügyminisztérium Bevándorlási és Állampolgársági Hivatala (BÁH), ezért veszélybe került az otthonban elhelyezett gyerekek ellátása. Az intézmény fő feladata, hogy olyan gyerekeket fogadjon, akik kísérő, azaz szüleik, rokonaik nélkül érkeztek Magyarországra. A BÁH és az otthont működtető egyesület a gyerekek után járó támogatás összegéről nem tudott megállapodni.

A békéscsabai, 24 befogadására alkalmas intézmény az egyetlen olyan otthon az országban, amely kifejezetten a kísérő nélküli gyerekek elhelyezésével foglalkozik. Garamvölgyi Ágnes, a BÁH menekültügyi igazgatója az [origo]-nak elmondta: 2004-ben 42 kísérő nélküli menedékkérő gyerek érkezett Magyarországra, akik közül 15-öt helyeztek el az otthonban, 15-öt Magyarországon élő rokonaiknál, 12-en pedig ismeretlen helyre távoztak.

Az egyesület és a BÁH vitája abból alakult ki, hogy az otthon kevésnek találta a gyerekenként felajánlott napi 2 ezer forintos normatívát, így sokáig nem jött létre megállapodás az otthon és a BÁH között, ezért fizettek az ellátott menekültek után. A megállapodás végül létrejött és a BÁH 5,2 millió forintot utalt át az otthonnak.

Az Oltalom Karitatív Egyesület és BÁH képviselői szerdán délben tárgyaltak az otthon 2005-ös finanszírozásáról. Konkrét megállapodás egyelőre nincs, de a felek megegyeztek, hogy februárig szerződésben rögzítik a menekült gyerekek elhelyezésének feltételeit.