Orvosi igazolással utazhatunk a gyógyszereinkkel

Akár orvosi igazolást is kérhetnek a határátlépéskor bizonyos gyógyszerekről, amit az utazó saját használatra vinne ki Magyarországról. Ennek hiányában sok kellemetlenség érheti a turistát, különösen, ha nyugtatók vagy antidepresszánsok vannak nála, volt rá példa, hogy valaki fogdába került egy heti adag miatt.

Határátlépés esetén szükség lehet orvosi igazolásra bizonyos személyes használatra szánt gyógyszerek esetében - figyelmezteti az utazókat az Állami Népegészségügyi és Tisztiorvosi Szolgálat. A tájékoztatás szerint a rendszeresen szedett gyógyszerek közül elsősorban az antidepresszánsokra, altatókra, nyugtatókra, hangulatfokozókra, hangulatjavítókra, kábítószerekre és daganatos betegségek fájdalomcsillapítására szolgáló készítményekre vonatkozó igazolásokat kérhetik a határőrök.

Az orvosi igazolásoknak tartalmazniuk kell a kezelőorvos azonosítására alkalmas információkat, a beteg személyi azonosítására alkalmas adatokat, a beteg által rendszeresen szedett gyógyszerek nevét, hatóanyagát, hatáserősségét és a kezelőorvos által megállapított napi adagolást. Az igazolást természetesen annál az orvosnál kell beszerezni, aki felírta a gyógyszereket.

Az igazolással sok kellemetlenségtől kímélheti meg magát a turista. Néhány hete például egy Horvátországba tartó magyar férfit tartóztattak fel a határon a nyugtatói miatt, mivel nem volt róluk orvosi igazolása. Egy éjszakát a fogdában kellett töltenie, és pénzbüntetést is kapott. 

Van azonban néhány egzotikus és igen szigorú rendet tartó ország, ahova még orvosi igazolással sem tanácsos gyógyszereket bevinni, még saját használatra sem. Szaúd-Arábiában például nem csak a drogcsempészetet büntetik halállal, hanem bármilyen gyógyszerkészítmény becsempészését, akkor is, ha csak saját használatra vinné az utazó. A halálos ítéletet ott az esetek többségében karddal hajtják végre, és szó szerint fővesztéssel jár.