Mind többen fordulnak el a pártoktól

Egyre többen fordulnak el a pártoktól - derül ki a Szonda-Ipsos legutóbbi közvélemény-kutatásából. A bizonytalanok aránya már 42 százalékos - olvasható a Népszabadságban.

Januárban az embereknek még 70 százaléka rokonszenvezett valamelyik párttal, mostanra ez az arány 58 százalékra csökkent. A keresgélő, szemlélődő és a pártokat, a részvételt elutasító polgárok 42 százaléknyian vannak, miközben a Fidesz mögött 28, az MSZP mögött pedig 23 százaléknyi támogató áll - ismerteti a Szonda-Ipsos felmérését a Népszabadság. 

Az eddigi parlamenti választások előtt egy évvel nem volt a jelenlegihez hasonló mértékű elfordulás. Tizenkét éve az elutasítók aránya 33, nyolc éve 38, négy éve 35 százalék volt. E csoporton belül azok, akik azt mondják, "nem tudom, melyik pártra szavazzak" régebben 12, 12, 13 százaléknyian voltak, míg most 19 százalék az arányuk. 

A bizonytalanok többsége a 2002-es MSZP-szavazók közül kerül ki. Az MSZP korábbi táborából 22, a Fideszéből 9 százalék vált határozatlanná. A hezitálók közül minden negyedik fiatal, minden ötödik középkorú és minden hetedik idős. 

A biztos pártválasztók 37 százalékos csoportján belüli arányok jelentős, plusz-mínusz 6 százalék körüli mintahibával értelmezhetők, amiből csak nagy körültekintéssel vonhatók le következtetések. Célszerűbb ezért nem az áprilisi eredményeket, hanem a folyamatokat figyelni. Az idei év adatai szerint a Fidesz 50 százalék körüli, az MSZP 40 százalék környékén lévő és az SZDSZ 6 százalékos adatsora jelzi a pártok pozícióit - olvasható a Népszabadságban.