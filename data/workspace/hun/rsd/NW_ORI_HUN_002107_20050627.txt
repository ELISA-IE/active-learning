Támogatókat vesztettek a kormánypártok

A köztársasági elnökválasztás fejleményei még távolabb vitték az emberektől a politika világát és bizonytalanabbakká tették a kormánypártok szavazótáborait - derül ki a Szonda Ipsos felméréséből, amit a Népszabadság közöl. Minden eddiginél alacsonyabb, mindössze 35 százalékos a biztos pártválasztók aránya.

Az MSZP támogatókat veszített, a múlt havi 23 százalékossal szemben jelenleg 20 százalékos a tábora. Az SZDSZ-nek legutóbb 3, ezúttal 2 százaléknyi szimpatizánst jelzett a felmérés. A kormánypártoktól távozó választók nem a Fideszhez, hanem a bizonytalanok közé kerültek. A fiatal demokratáknak - akárcsak májusban - 28 százalékos a táboruk, a pártoktól magukat távoltartók aránya viszont 42 százalékról 45 százalékra emelkedett. Az MDF a biztos pártválasztók 3 százalékára számíthat - derül ki a Szonda Ipsos közvélemény-kutatásából, melyet a Népszabadság közöl.

A mostani felmérés az első, amely teljes egészében a köztársasági elnökválasztás után készült és a közvélemény pártszimpátiákban érzékelhető reakcióit mutatja meg. A jelölési folyamat és a választás körülményei a választók értékítélete szerint nem nevezhető a pártok sikertörténetének. A Fidesz tábora nem bővült, a szocialisták 3 százalékpontnyi szimpatizánst veszítettek.