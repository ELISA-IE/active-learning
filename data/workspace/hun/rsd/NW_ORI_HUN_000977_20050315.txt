Elfogták a nyugdíjast kifosztó bandát

160 ezer forintot vett el az utcán egy fiatalokból álló társaság egy idős férfitől keddre virradóra Dunaújvárosban. A tetteseket rövid idő alatt elfogták.

Rövid idő alatt elfogták azokat a dunaújvárosi fiatalokat, akik kedd hajnalban nagy összeget raboltak el egy 79 éves férfitől - áll a Fejér megyei rendőrség keddi közleményében.

Az idős férfi a dunaújvárosi Liszt Ferenc kertben találkozott össze a társasággal. Beszélgetni, majd veszekedni kezdtek. Amikor az idős ember be akart menni saját lépcsőházába, négyen megtámadták, és elvették a táskáját, amiben 160 ezer forint készpénz, egy mobiltelefon és iratok voltak.

A banda ezután elfutott a helyszínről, a sértett pedig - mivel a támadásban szerencsére nem sérült meg - utánuk szaladt. Találkozott egy járókelővel, aki értesítette a rendőrséget. A járőrök rövidesen meg is találták a fiatalokat, és a rabolt holmikat.

A rendőrök öt fiatalt állítottak elő. Közülük kettőt tanúként, hármat gyanúsítottként hallgattak ki és őrizetbe vettek, a bűncselekmény elkövetésében részt vett negyedik társukat még keresik a nyomozók.