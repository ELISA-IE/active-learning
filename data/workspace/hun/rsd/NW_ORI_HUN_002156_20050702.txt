Szeremley Huba a parlamentbe készül

Pártot alapított Szeremley Huba, Magyarország egyik legismertebb bortermelője, írja a Népszabadság. Szeremley azt tervezi, hogy a vidéket képviseli majd az Országgyűlésben.

Magyar Gazda- és Polgárpárt néven alapított pártot Szeremley Huba, az ismert borosgazda. A jobbközép beállítottságú pártot azért alakította, mert szerinte a vidék problémáit egyik jelenlegi parlamenti párt sem tudja megoldani, nem biztosítanak védettséget a magyar agráriumnak, és nem tartja eléggé demokratikusnak a jelenlegi közéletet. A Népszabadságnak adott interjújában Szeremley arról is beszélt, hogy több párt és szakmai szervezet összefogásával szeretné elérni, hogy átlépjék a választásokon a parlamentbe jutáshoz szükséges öt százalékos küszöböt. Szeremley konkrét partnerekről nem beszélt, de azt elárulta, hogy egyik parlamenti párttal sem kíván együttműködni. "Az agrárium nemzeti kultúránk legértékesebb kincse" - fogalmazott Szeremley, aki szerint sokkal több támogatást kellene biztosítani a mezőgazdaságnak. Abban bízik, hogy a bizonytalan választópolgárokat sikerül majd meggyőznie a következő szavazásig.

Szeremley Huba akkor került kapcsolatba utoljára a politikával, amikor megvásárolta a csődben lévő kisgazdák Belgrád rakparti székházát. Az üzletből hosszú ideig húzódó per lett, Torgyán József ugyanis nem ismerte el, hogy az értékes ingatlan Szeremley tulajdonává vált. 

Szeremley Huba 1964-ben elhagyta Magyarországot, egyetemi tanulmányait Ausztriában végezte. Később hosszabb ideig élt Iránban és Nigériában, mindkét országban telepítéssel foglalkozott: sivatagi körülmények között igyekezett mezőgazdasági termelést fejleszteni. Nigériában komoly földbirtokai voltak és a helyi közéletben is aktív szerepet vállalt. 1989-ben járt először Magyarországon az utóbbi években pedig ismét itt él, és a Badacsonyban működtet egy nemzetközileg is elismert borászatot.