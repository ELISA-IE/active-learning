Lehet majd gyes mellett is dolgozni

Gyurcsány Ferenc azt ígérte, hogy hamarosan a gyesen lévők is vállalhatnak legálisan munkát. A Népszabadságnak adott interjújában arról beszélt, hogy az adócsalások megszüntetése kormányának fő célja.

Gyurcsány Ferenc miniszterelnök most szeretné elkezdeni terveinek végrehajtását, eddigi kormányzását a felkészülés időszakának nevezte. A miniszterelnök a Népszabadságnak adott interjújában beszélt azokról a tervekről, amelyeket a ciklusból hátralévő utolsó évben szeretne véghez vinni. A száz lépésnek is nevezett, hamarosan induló programjából kevés konkrétumot árult el, azonban irányelvnek a mutyizás elleni harcot hirdette meg. "Én azt gondolom, hogy a többség, ha tehetné, nem kerülné meg a szabályokat, mert szeretne nyugodtan aludni" - fogalmazott Gyurcsány.

A szociális segélyek reformját és az adózás átalakítását ígérte, hogy megérje az embereknek legálisan dolgozni. Vagyis várhatóan csökkennek a segélyek, de az adóterhek is. Konkrétan a gyes reformjára tért ki: ezek szerint hamarosan a gyesen lévők is vállalhtanak legálisan munkát, a gyes összege ugyanakkor a három év alatt folyamatosan csökkenni fog. A kormányfő szerint ez azért lesz jó, mert nagyobb gyerek mellől könnyebben megy dolgozni a szülő. Gyurcsány azt is szeretné elérni, hogy a dolgozókat a munkaadók bejelentsék, és ezzel megszűnjön a számlás és más félhivatalos foglalkoztatás.

A kormányfő az államközpontú szemlélet ellen is harcot hirdet, és ezért szeretné elkezdeni az államműködés átalakítását. Gyurcsány Ferenc a Népszabadságnak adott interjújában azt mondta, hogy a hátralévő egy év elegendő lesz a tervek végrehajtására.  