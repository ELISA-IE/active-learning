Kuncze elnézést kért Orbán nevében

Kuncze Gábor SZDSZ-elnök csütörtöki közleményében elnézést kért Orbán Viktor nevében, amiért a Fidesz elnöke egy reggeli tévéműsorban azt mondta: nem lát semmi kivetnivalót Semjén Zsolt fideszes képviselő kijelentéseiben. Semjén korábban többek között azt mondta: "Aki azt szeretné, hogy a tizenéves fia első szexuális tapasztalatait egy szakállas bácsitól szerezze, szavazzon nyugodtan az SZDSZ-re."

"Kemény mondatok, amiket Semjén Zsolt mondott, harcos mondatoknak is minősíthetjük őket, de egyébként a tartalmukban nem látok kivetnivalót" - fogalmazott Orbán Viktor Fidesz-elnök egy csütörtök reggeli műsorban, amikor Semjén Zsolt fideszes képviselő február végén tett kijelentéseiről kérdezték.

Semjén a Magyar Kereszténydemokrata Szövetség egy februári rendezvényén többek között azt mondta, hogy "aki azt szeretné, hogy a tizenéves fia első szexuális tapasztalatait egy szakállas bácsitól szerezze, szavazzon nyugodtan az SZDSZ-re. Tegyen így az is, aki azt akarja, hogy gyermeke szájába az iskolában marihuánás cigarettát nyomjanak, aki azt szeretné látni, hogy gyermeke extrém szekták szeánszán veri magát a földhöz, vagy aki az eutanázia és az abortusz halálkultúráját képviseli."

"Az SZDSZ, a magyar liberális párt őszinte megdöbbenéssel fogadta Orbán Viktor szavait" - reagált csütörtöki közleményében Kuncze Gábor szabad demokrata pártelnök Orbán kijelentésére. Kuncze szerint aki nem talál kivetnivalót Semjén szavaiban, az nem méltó rá, hogy "egy modern, demokratikus országban meghatározó politikai tisztséget töltsön be". Az SZDSZ elnöke közleményében bocsánatot kért Orbán nevében azoktól, akiket Semjén kijelentése sértett.