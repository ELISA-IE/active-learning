Kevesebb pluszpont járhat a nyelvvizsgáért

Az Oktatási Minisztérium több ponton változtatna a felvételi eljáráson. A tárca javaslata szerint kevesebb többletpont járna a nyelvvizsgákért, és megszüntetnék a régebben érettségizettek állítólagos előnyének okát is: nem lehetne többé összemosni a különböző érettségieredményeket.

Elkészült az Oktatási Minisztérium javaslata a felvételiről szóló kormányrendelet módosításáról. A tárca 2008-tól 10 pontra csökkentené a nyelvtudással szerezhető többletpontok számát. 2006-ban és 2007-ben átmenetileg 15 pontnál húzná meg a határt, hogy ne járjanak rosszul azok a felvételizők sem, akik korábban már jelentős anyagi ráfordítással megszerezték a nyelvvizsga-bizonyítványokat. A középfokú C típusú nyelvvizsgáért továbbra is 7, míg a felsőfokúért 10 pont járna. Az Oktatási Minisztérium azzal indokolta döntését, hogy az idei év tapasztalata alapján a megszerezhető 20 többletpont túlzott előnyt jelentett a két nyelvvizsgával rendelkezők számára. 

A minisztérium javaslatot tett arra is, hogyan lehetne megszüntetni azt a sokat bírált helyzetet, miszerint a korábban érettségizettek régi és új eredményeik kombinálásával jelentős előnyhöz juthattak. 2006-tól csak azzal az emelt szintű érettségivel lehetne pluszpontot szerezni, amelyből az úgynevezett szerzett pontokat számítják. A megszerezhető többletpontokon belül minden szakon egyforma súllyal szerepelnének a szakmai és az egyéb többletpontok, ezért azokon a szakokon, ahol két érettségi vizsgatárgy alapján számítják ki a szerzett pontokat, ott egy-egy legalább közepes emelt szintű érettségiért 7-7 többletpont járna, ahol pedig egy vizsgatárgy alapján számítják ki a szerzett pontot, az emelt szintű érettségiért 14 többletpont lenne kapható.

Az alapképzésben 78 pontban, a felsőfokú szakképzésben 72 pontban határozná meg a minisztérium a jogszabályi minimumot, így nem kéne módosítani az érettségieredmények és a felvételi szerzett pontok átszámítási táblázatát. 

Az Oktatási Minisztérium több szakmai fórummal egyeztetett a javaslat kidolgozása előtt. A tárca közleménye szerint figyelembe vették a Magyar Rektori Konferencia, az Országos Köznevelési Tanács, az Országos Érettségi Vizsgabizottság és a Felsőoktatási és Tudományos Tanács véleményét. Sió László, a Fidesz oktatási műhelyének vezetője azonban úgy tudja, a javaslat nem élvez egyöntetű támogatást. "Tudomásunk szerint például a Felsőoktatási és Tudományos Tanács sem tartja jónak a rendelettervezetben szereplő megoldást" - mondta Sió László az MTI-nek. A módosítástervezet jelenleg államigazgatási egyeztetésen van, a végső döntés a kormányé lesz. Sió szerint a rendelet megjelenésére legalább október második feléig kell majd várni. A fideszes politikus úgy véli: a minisztérium késlekedésével ismét lehetetlen helyzetbe hozza a diákokat és a pedagógusokat.