Az aranylábú verseng a Vasladyvel Libériáért

Aranylabdás focista vagy rámenős ügyvéd lehet Libéria következő elnöke a keddi választások után, ha a közvélemény-kutatások beigazolódnak. George Weah, az előző évszázad legjobb afrikai játékosának választott egykori Milan-csillag a fiatalok körében népszerű elsősorban, míg legfőbb ellenfele, az egyszerűen csak Vasladynek nevezett Ellen Johnson-Sirleaf a fővárosban, Monroviában számíthat jelentős támogatásra. A keddi választással, amely az első szabad voksolás lehet a nyugat-afrikai országban az elmúlt húsz év katonai diktatúrái után, fordulatot vehet Libéria története, ahol a 14 éves polgárháború alatt 200 ezren vesztették életüket.

Kedden parlamenti és elnökválasztás kezdődött Libériában. A nyugat-afrikai országban 1989-2003 között minden idők egyik legvéresebb polgárháborúja dúlt. A 200 ember életét kioltó, milliókat pedig megnyomorító harc békekötéssel zárult le, majd két év átmenet után idén 22-en döntöttek úgy: indulnak az elnöki posztért abban az országban, ahol se áramellátás, se posta, se vezetékes ivóvíz nincs. A jelöltek közül kiemelkedik hat ember, de a közvélemény-kutatások szerint közülük is csak kettőnek van valós esélye a hatéves elnöki hatalom megszerzésére.

Egyikük az 1995-ös Aranylabda-győztes George Weah. A 39 éves Weah Libéria fővárosának, Monroviának az egyik nyomornegyedében született, és innen indult egyedülálló karrierje előbb kameruni csapatoknál, amíg 1988-ban fel nem fedezte az AS Monaco. Ezután játszott több francia csapatban, majd 1995-ben az AC Milanhoz szerződött. Ekkor kapta meg az Aranylabdát is, azaz ő lett a világ legjobb játékosa, első afrikaiként. Az előző évszázad legjobb afrikai játékosává is megválasztották. Később játszott az angol élvonalban is, idén nyáron tartott búcsúmeccsén pedig olyan világsztárok vettek részt, mint Sevcsenko, Ronaldinho, Henry, Roberto Baggio vagy Paolo Maldini.

Bár Silvio Berlusconi olasz elnök, a Milan korábbi elnöke is neki szorít, Weah nagy hátránya, hogy politikusként kezdő. Pártja, a Demokratikus Változás Kongresszusa az egyik legfiatalabb a libériai politikában. Ellenfelei gyakran támadják amiatt, hogy a tanulatlan és rutintalan Weah-t könnyen befolyásolhatják majd.

Weah azonban annyira népszerű, hogy eddig nem sokat értek az ellene intézett politikai támadások. A közvélemény-kutatások szerint jó esélye van rá, hogy ő legyen Libéria következő elnöke, amit elsősorban annak köszönhet, hogy a fiatalokat nem igazán érdekli a politikai rutin egy olyan országban, ahol az elmúlt 20 évben nem volt rendes politika sem. Weah-ban minden fiatal a megtestesült afrikai csodát látja, az pedig külön népszerűvé teszi, hogy az évtizedekig véres kezű diktátorok uralma alatt sínylődő országnak korrupció elleni harcot és az elnöki ciklus 6-ról 4 évesre csökkentését ígéri. "Azt szeretném megtenni Libériáért, amit mások elmulasztottak 158 éves fennállása óta" - idézi a BBC News Weah egyik kedvenc választási szövegét.

Weah legnagyobb ellenfele Ellen Johnson-Sirleaf, az ENSZ fejlesztési szervezetének Afrikáért felelős korábbi igazgatója. A 66 éves Vaslady - ahogy támogatói nevezik - az Egyesült Államokban, a Harvardon szerzett jogi diplomát. Az 1970-es évek második felében Libéria pénzügyminisztere volt, az 1997-es választáson pedig pártja a második helyen végzett Charles Taylor véres kezű diktátor pártja mögött. Az egész országban jól ismerik, hiszen ő volt az elnöke a 2003-ban kötött békemegállapodást ellenőrző bizottságnak egészen addig, amíg be nem nevezett az elnökségért folyó versenybe.

A Vaslady tulajdonképpen feddhetetlen, mindössze egyetlen érvet hoznak fel vele szemben ellenfelei, mégpedig azt, hogy 1989-ben, mikor Taylor 150 katona élén betört az országba, egy rádióinterjúban segítséget ígért neki a hatalom megszilárdításához. Taylor hatalma azonban százezrek halálát követelte. Kampányában anyai gondoskodást és a korrupció elleni hatékony harcot ígért az országnak.

A választás fordulatot jelenthet Libéria történetében, ahol az elmúlt 20 évben egymást váltották a kegyetlenebbnél kegyetlenebb diktátorok. A választással kapcsolatban nagyok a várakozások. Az utolsó napokban karneváli hangulat volt a főváros, Monrovia utcáin, ahol se áramellátás, se víz nincsen, az emberek mégis bizakodóak. A választások tisztaságára nemzetközi megfigyelők ezrei ügyelnek. A választás jelentőségét jelzi, hogy a megfigyelőcsoport elnöke Jimmy Carter korábbi amerikai elnök.