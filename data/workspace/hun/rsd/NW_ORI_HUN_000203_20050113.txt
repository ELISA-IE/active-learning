Beperelték a kismamaperes ügyvédnőt

Beperelte volt titkárnője Radovics Csillát, a kismamaperek elindítójaként ismertté vált ügyvédnőt. A volt alkalmazott két és fél millió forintot követel - a kismamaperekből szerinte befolyt ötmillió felét - mint ötletgazda. Fábos Adrienn tavaly októberben első fokon veszített, de fellebbezett, másodfokon január 25-én tárgyalja az ügyet a Somogy Megyei Bíróság - írja a Népszabadság 

Fábos Adrienn szerint Radovics Csilla az ő ötlete alapján indította el a kismamapereket - a gyes mellé járó jövedelempótlékok visszamenőleges megfizetéséért. A volt titkárnő - akinek ügyvédje Jegessy András, Lamperth Mónika belügyminiszter férje - azt is állítja az ügyvédnővel négyszemközti szóbeli megállapodást kötöttek, minek értelmében a perek költségekkel csökkentett bevételeinek a fele jár neki. Fábos szerint ötmillió forint nettó bevétele származott Radovicsnak az ügyekből, csakhogy 2003 októberében az ügyvéd felmondott neki - írja a Népszabadság. 

Radovics Csilla nem kívánt személyesen nyilatkozni helyette ügyvédje, Jászberényi József mondta el, hogy Fábos Adrient azért bocsátották el az ügyvédi irodától, mert sértően bánt az ügyfelekkel, rendetlen volt és akták tűntek el nála. Az ügyvéd szerint ügyfele nem kötött szóbeli megállapodást volt titkárnőjével. Az ügyvéd azt is cáfolta, hogy a kismamaperekből ötmillió forint bevétele származott volna megbízójának. Jászberényi József szerint miután az állam fizetett a kismamáknak, okafogyottá váltak a perek, így perköltséget sem ítélt meg a bíróság, és ezért csak minimális bevétel származott ezekből.  Az ügyvéd szerint a violt tikárnő pereskedése csak Radovics lejáratását szolgálja - írja a Népszabadság.