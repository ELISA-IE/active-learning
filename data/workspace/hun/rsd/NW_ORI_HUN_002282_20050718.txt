TASZ: az eddigi legszigorúbb drogtörvény készül

A Társaság a Szabadságjogokért Egyesület szerint minden idők legszigorúbb drogtörvénye készül. Az Igazságügyi Minisztériumban viszont úgy vélik, hogy a szigorítás minimális, amit muszáj bevezetniük az Alkotmánybíróság korábbi határozata miatt. A jogvédők többek között azt kifogásolják, hogy a tervezet szerint súlyosabb büntetés jár egy füves cigi átadásáért az iskolában, és hogy továbbra sem tesznek különbséget az egészségre veszélyes, és kevésbé veszélyes kábítószerek között, holott ez uniós előírás.

A Társaság a Szabadságjogokért Egyesület szerint minden idők legszigorúbb drogtörvénye készül. A kormány által javasolt módosítások esetenként az Orbán-kormány által elfogadott törvényhez képest is szigorítást jelentenek. Az Igazságügyi Minisztériumban viszont úgy vélik, hogy a kábítószerfogyasztók döntő többsége továbbra is igénybe veheti majd az elterelést, nem kell börtönbe vonulnia, minimális szigorítást pedig muszáj bevezetniük az Alkotmánybíróság korábbi határozata miatt. Az AB tavaly év végén a Büntető törvénykönyv több, a kábítószerekre vonatkozó részét megsemmisítette. A testület azokat a részeket töröltette a törvényből, amelyeket ebben a kormányzati ciklusban fogadtak el, hogy az Orbán-kormány alatt bevezetett szigorú szabályozást enyhítsék. 

TASZ: itthon példátlan a szigor

Sárosi Péter, a TASZ Drogpolitikai Programjának vezetője az [origo]-nak elmondta, hogy álláspontjuk szerint csak a drogtörvény részletkérdésekben való módosítása, és nem általános szigorítása következik az AB határozatából. A TASZ szerint a tervezet túl szigorú, és egyáltalán nem felel meg az uniós normáknak. "A nyugat-európai országok jelenős részében vagy nem büntetik, vagy csak szabálysértésnek minősítik a drogfogyasztást. Ezzel szemben itthon még mindig példátlan a szigor, két év börtönnel fenyegetik a fogyasztót" - állítja. 

A jogvédők úgy gondolják, hogy az elterelés, vagyis a börtön helyett a gyógykezelés, nem reális alternatíva, mert az tulajdonképpen kényszergyógykezelés. "Aki alkalmi fogyasztó, annak nincs szüksége rá, aki pedig rendszeres, annak magának, önként kell meghoznia ezt a döntést" - fogalmaz Sárosi Péter. A TASZ szerint az lenne a legjobb, ha a fogyasztást kivennék a Büntető törvénykönyvből vagy szabálysértéssé minősítenék. 

Ami az új törvénytervezetet illeti, ebben egyrészt azt kifogásolják, hogy nem tesz különbséget az egészségre veszélyes, és kevésbé veszélyes kábítószerek között. Az Európai Unió Tanácsa előírja, hogy jövő májusig ezt a különbségtételt meg kell tenni. "Mivel ez nincs benne a tervezetben, még egyszer módosítani kell majd. Ez a sok módosítás pedig a jogbiztonságot veszélyezteti" - állítja a jogvédő. 

A másik gondjuk az úgynevezett összegzéssel van. Ez azt jelenti, hogy ha valaki bevallja, hogy két éven át napi egy gramm füvet szívott, akkor ezt az ügyészségen összeadják, és jelentős mennyiség miatt indítanak ellene eljárást, ha pedig valaki fogyasztó és terjesztő egyben, akkor az kétrendbeli visszaélésnek minősül, és szigorúbb büntetésre számíthat, mint aki csak terjesztő. 

A TASZ nem ért egyet azzal sem, hogy a most készülő tervezet a drog védett intézményekben - például iskolában vagy közművelődési létesítményben - való birtoklását a korábbinál súlyosabb büntetéssel fenyegeti. A javaslat elfogadása esetén az egymásnak közös fogyasztás során drogot átadó fiatalkorúakat "nagykorúsítanák", vagyis az eddigi két év helyett hármat is kaphatnak érte.

IM: minimális szigorítás elkerülhetetlen

Az Igazságügyi Minisztériumban arról tájékoztattak, hogy a javaslatról még  egyeztetnek, és nem a sajtón keresztül szeretnék megvitatni az érintettekkel. Amíg nincs kész a tervezet végleges szövege, addig a tárca nem kíván állást foglalni.    

Ugyanakkor Kondorosi Ferenc, az Igazságügyi Minisztérium közigazgatási államtitkára a Népszabadságnak azt mondta, hogy a társadalomra kevésbé veszélyes cselekmények esetében nem büntetni akar, hanem megőrizni az elterelés intézményét. Kondorosi kijelentette, hogy az AB határozat miatt a szabályozás minimális szigorítása elkerülhetetlen, de csekély mennyiségű drog birtoklásáért, vagy annak közös fogyasztás során történő kínálásáért, átadásáért senkit nem akarnak börtönbe csukni. 

A tervezet szerint továbbra is nyitva áll tehát az elterelés lehetősége a drogot közösen fogyasztó felnőttek előtt. Emellett az a huszonegy évesnél nem idősebb, a gyógyító-megelőző-felvilágosító kezelést vállaló fiatal is elkerülheti a büntetést, aki fiatalkorúaknak - akár védett intézményben - kínált kábítószert. "Az tehát tényszerűen nem igaz, hogy a fiatalkorúakkal szemben a korábbinál szigorúbban lépnének fel" - állítja.  A TASZ szerint az új javaslat annyira rossz, hogy nem is érdemes tárgyalni róla, el kellene vetni, úgy, ahogy van, és újat készíteni. Ennek ellenére a TASZ részt vesz a javaslatról szóló egyeztetéseken.