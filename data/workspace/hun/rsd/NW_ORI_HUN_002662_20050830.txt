A népszerűségi lista élén kezdett az új államfő

Elődjeihez hasonlóan, már hivatalba lépése első hónapjában a legnépszerűbb magyar politikus lett az új köztársasági elnök. Sólyom László 67 pontos rokonszenvindexével messze megelőzi a második Dávid Ibolyát (56 pont) és az őt követő Szili Katalint és Göncz Kingát (55-55 pont) - derül ki a Szonda Ipsos legutóbbi felméréséből, melyet a Népszabadság ismertet. 

A Szona-Ipsos közvélemény-kutatása szerint a Sólyom Lászlót értékelő válaszadók hattizede pozitívan minősítette, bő egynegyedük semlegesen viszonyult hozzá, míg csupán egytizedük volt negatív véleménnyel róla. Az új államfő 67 pontos népszerűségi indexe közel azonos Mádl Ferenc búcsúzó eredményével. Ráadásul Sólyom abban is követi elődeit, hogy személyét közmegegyezés övezi, majdnem az összes társadalmi-demográfiai rétegben azonos a megítélése, csak elenyészők a különbségek. 

Még a közszereplők esetében gyakori, politikai szimpátián alapuló véleményalkotás sem tükröződik megítélésében - olvasható a Népszabadságban. A Fidesz-szavazók 73, az SZDSZ-esek 69 pont, az MDF-esek 68 az MSZP-sek pedig 65 pontra értékelték. Sólyom nem mondható közismert személyiségnek, de például a budapestiek, diplomások, középkorúak körében már meghaladja ismertsége a 75 százalékot. 

A népszerűségi listán Sólyom után Dávid Ibolya, Szili Katalin, Göncz Kinga szerepel az élmezőnyben, de Lamperth Mónika és Lendvai Ildikó is a lista első felében található - áll a Népszabadságban.