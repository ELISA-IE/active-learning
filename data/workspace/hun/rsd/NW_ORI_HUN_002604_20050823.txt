Stabilizálódik a világgazdaság

A világgazdasági konjunktúra az idei harmadik negyedévben stabilizálódóban volt - állítja a müncheni Ifo gazdaságkutató intézet legújabb felmérésében. 

A negyedévenként közzétett világgazdasági konjunktúrát jelző index 97,5 ponton állt, a második negyedévi mutatóval megegyező szinten. A szakértők véleménye szerint a világgazdasági növekedés lassulása az elmúlt öt negyedévben csak átmeneti zavart jelez, nem jelenti a globális visszaesés kezdetét. 2005 második felében a szakértők szerint élénkülésre lehet számítani. 

A 95 ország 1051 szakértőjének megkérdezésén alapuló júliusi elemzésből kiderült, hogy a szakértők világméretekben kedvezőtlenebb véleményt formáltak a készletek alakulásáról.A vonatkozó index 93,2 pontra süllyedt a második negyedévben mért 96,8 pontról. 

Ugyanakkor a következő hat hónapra vonatkozó konjunktúra-várakozások javultak; az index 101,8 pontra emelkedett az előző negyedévi 98,2 pontról. Főként Észak-Amerikában javult a jelenlegi és a jövőbeli konjunktúra kilátásainak megítélése, Ázsiában e mutatók változatlanok voltak. Nyugat-Európa volt az egyetlen térség, ahol tovább rosszabbodtak a gazdasági klíma indexei. 