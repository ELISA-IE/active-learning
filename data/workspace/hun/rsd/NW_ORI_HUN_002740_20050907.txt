Kilenc embert ölt meg a Nabi

Szerdáig kilenc halálos áldozata volt a Japánban tomboló Nabi tájfunnak. A vihar Kjúsú szigetére 1,3 méternyi esőt zúdított, és 80 ezer háztartás maradt áram nélkül. A tájfun gerjesztette ár elérte a koreai partokat is. A Nabi várhatóan csütörtökön csap le a Japán északi részén található Hokkaido szigetre.

Kilenc halálos áldozata és 91 sérültje volt szerdáig a Japánban pusztító Nabi tájfunnak. A trópusi vihar folyamatosan veszít az erejéből, a szél sebessége azonban így is eléri óránként a 126 kilométert. Az észak felé mozgó vihar csütörtökön éri el az ország északi részén található Hokkaido szigetet, amire várhatóan óriási mennyiségű csapadékot zúdít majd - írja a BBC.

A tájfun kedden söpört végig az ország harmadik legnagyobb szigeten, Kjúsún, ahol a 130 milliós japán lakosság 10 százaléka él. Szerdáig a szigetre közel 1,3 méternyi eső zúdult le, és 80 ezer háztartás maradt áram nélkül.

A vihar miatt több légi járatot töröltek Japánban: kedden közel 20 ezer, szerdán pedig 12 ezer utas volt kénytelen elhalasztani az utazást. A tájfun gerjesztette ár elérte Dél-Korea keleti és északi partjait is. A koreai partoknál a magas hullámok elsodortak egy vietnami teherhajót, valamint a vihar miatt egy személy eltűnt. 

Múlt héten a Talim tájfun okozott pusztítást Kínában és Tajvanon. Kínában a BBC szerint a halálos áldozatok száma eléri a 84-et, a vihar a legtöbb áldozatot az ország keleti részén található Anhuj tartományban követelte. A természeti katasztrófa miatt több mint egymillió embert evakuáltak az otthonából.