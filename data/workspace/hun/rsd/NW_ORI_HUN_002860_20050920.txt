Az autópálya-építések húzzák az építőipart

Az építőipari termelés volumene júliusban - kiigazítatlan adatok szerint 18,1%-kal, munkanaptényezővel kiigazítva 19,6%-kal - nőtt 2004 azonos időszakához képest. A termelés az év első hét hónapjában 14,6%-kal haladta meg az egy évvel korábbit - derül ki KSH legfrissebb jelentéséből.

A legnagyobb építőipari alágazat, a szerkezetkész épület és egyéb építmény építése emelkedett a legjelentősebb mértékben: júliusban 32,5%-kal, évkezdettől 23,8%-kal. Ennek az alágazatnak a növekedése továbbra is elsősorban az út- és autópálya-építési munkáknak köszönhető. 

Az épületek építése is nőtt: júliusban 17,4%-kal, az első hét hónapban 7,4%-kal az egy évvel korábbihoz viszonyítva, miközben az egyéb építmények építésének bővülése is folytatódott.

A legnagyobb mértékben a közép-magyarországi és az észak-alföldi székhelyű szervezetek növelték termelésüket, de az építőipari termelés 2005 első hét hónapjában - a Közép-Dunántúl kivételével - valamennyi régióban emelkedett.

Az építőipari vállalkozások július végi szerződésállománya egyötödével volt magasabb az egy évvel korábbinál, amin belül az un. egyéb építményekre eső rész - a már említett autópálya- és autóút-építésekre még 2004-ben megkötött nagyértékű szerződéseknek köszönhetően - ezt a bővülést is meghaladva, 21,5%-kal emelkedett. Az épületekre kötött új szerződések növekedése főként néhány, nagyértékű épület - egyetemi épületek, lakópark, illetve szálloda - építésére kötött szerződésnek köszönhető.

A tavalyi év azonos időszakához képest az építőipari tevékenység - költségalapon számított - árai 3,3%-kal emelkedtek, míg az építőipari árak az előző havinál 0,8%-kal voltak magasabbak.