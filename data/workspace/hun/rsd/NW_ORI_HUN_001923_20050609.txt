Gyakran ellenőrzik az elöregedett Margit hidat

Állandóan szemmel tartják a hídmesterek és a mérnökök a felújításra váró Margit hidat, mert már két éve eljött volna az idő, hogy felújítsák. A híd lezárása azonban akkora csapást mérne a város közlekedésére, hogy szeretnék megvárni az északi M0-s híd megépülését. Ideiglenes pontonhíd építését nem tervezik, mert nehézségeket okozna a hajózásban.

Két éve eljött az idő a Margit híd felújítására, a híd lezárása azonban akkora csapást mérne a város közlekedésére, hogy a munkálatok kezdését szeretnék kitolni addig, amíg fel nem épül az északi M0-s híd. Ez nem azt jelenti, hogy a híd most nem biztonságos - mondta az [origo]-nak Vajda Pál főpolgármester-helyettes. A hídmesterek és a mérnökök naponta ellenőrzik a híd biztonságosságát, ha szükséges, elvégeztetik a megerősítéseket, javításokat. Az állandó ellenőrzés miatt viszont nagyon sokba kerül az elöregedett híd fenntartása - mondta Vajda Pál. 

Az északi M0-s hidat a tervek szerint 2007-ben helyezik üzembe, ekkor kezdődne a Margit híd felújítása. Az új híd nélkül a város nem bírná el a Margit híd kiesését. Nem jelentene megoldást a forgalom átterelése az Árpád-hídra sem, mert a híd kihasználtsága jelenleg is maximális, naponta 100 ezer jármű megy át rajta. A Margit hídon ennél kisebb a forgalom, körülbelül 60 ezer jármű használja minden nap.

Elképzelhető ugyanakkor, hogy a felújítást 2007 előtt el kell kezdeni, abban az esetben, ha úgy látják, hogy csúszik az M0-s híd megépítése. A Margit híd felújításának tervére júliusban írnak ki pályázatot, arra is választ várnak a pályázóktól, hogy a forgalmat hogyan tereljék majd el. Ideiglenes pontonhidat - a Népszabadság csütörtöki értesülésével ellentétben - nem terveznek építeni, mert nagy nehézségeket okozna a hajózásban - mondta Vajda Pál főpolgármester. "Pontonhíd építésének akkora az esélye, mint annak, hogy függőpályán szállítjuk majd az autókat" - mondta az [origo]-nak.