A vártnak megfelelően csökkent az alapkamat

A Monetáris Tanács hétfői ülésén a gazdasági és pénzügyi folyamatokat áttekintve április 26-i hatállyal 7,75 százalékról 25 bázisponttal 7,50 százalékra csökkentette a jegybanki alapkamatlábat. Ez megfelel az elemzők várakozásainak: bár volt, aki nagyobb, 50 bázispontos csökkentésre számított, a konszenzus negyed százalékpont volt. A forint nem reagált a hírre.

Az elmúlt egy hónapban napvilágra került makrogazdasági adatok alapján a Monetáris Tanács úgy látja, hogy továbbra is kedvezőek az inflációs kilátások, áll a testület közleményében. A jegybank szerint ugyan a fogyasztói árindex ingadozik, és a monetáris politika által nem befolyásolható tételeknek is megnőtt a kockázata, mindezek ellenére a maginflációs folyamatok javulása megerősíti az MNB februári inflációs jelentésben vázolt tartósan alacsony inflációs szintre vonatkozó várakozásait.

A külső eladósodottság gyors ütemű növekedése miatt a hazai pénzpiaci folyamatokban meghatározó szerepe van a globális befektetői preferenciák változásának. A globális kockázatvállalási hajlandóság március közepén tapasztalt csökkenése után felerősödtek a jövőbeli kilátásokkal kapcsolatos bizonytalanságok, a közlemény szerint. Március közepén hirtelen nagyobb mennyiségű külföldi tőkekivonás történt a régióból, ez leginkább a régió tőzsdéin hagyott nyomot, de a régiós devizák is gyengültek az euróhoz és a dollárhoz képest. Bár az MNB szerint a nemzetközi befektetői környezet még mindig kedvezőnek tekinthető, a további romlás valószínűsége megnőtt, ami kockázatforrás a magyar gazdaság számára.