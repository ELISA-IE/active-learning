A régi kazetta sodorta veszélybe a németérettségit

Elfelejtették kicserélni az emelt szintű németérettségik szövegértési feladataihoz tartozó hangszalagokat, az arra vonatkozó kérdőívből viszont újat készítettek - írja a Népszabadság. Az eltérés csak a vizsga közben derült ki, a szövegértést az iskolák az érettségi végére hagyták.

A matek- és történelemérettségi-botrány miatt minden érettségi vizsga tételsorait megváltoztatták, azonban az emelt szintű német szövegértési feladatoknál csak a kérdéssort cserélték ki, a hozzá tartozó hangszalagot nem - írja a Népszabadság. A problémát akkor vették észre, amikor a diákok már dolgoztak a többi feladaton. Ekkor utasították a vizsgáztató iskolákat, hogy a szövegértési feladatot halasszák későbbre és folytassák a vizsgát a többi kérdéssel. Közben megküldték az új hanganyagot az iskoláknak, úgyhogy a diákok az új szövegekből vizsgázhattak kis késéssel.

Az érettségibotrányhoz tartozó hír, hogy a Scheiber Sándor Általános Iskola és Gimnázium levelet írt az Oktatási Minisztériumnak, melyben a zsidó oktatási intézmény azt kifogásolja, hogy szombaton kell megisméteni diákjainak az érettségit.