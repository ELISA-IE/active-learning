Egyre több az ittas gyerek

Egyre több az ittas iskolás a Tolna megyei Dombóváron, ezért a jegyző felszólította a kereskedőket és vendéglátósokat, hogy tartsák be az előírásokat, és ne szolgáljanak ki alkohollal 18 év alattiakat. A helyi középiskolában már reggel is találkoztak ittas diákkal a tanárok. A gyerekek ittassága máshol is gondot jelent, egy országos felmérés szerint a 17 évesek 80 százaléka gyakran iszik együtt barátaival.

Felhívást tett közzé a Tolna megyei Dombóvár főjegyzője, hogy a kereskedők és vendéglátósok fordítsanak nagyobb figyelmet arra, hogy a 18 év alattiakat tilos alkohollal kiszolgálni. A jegyző úgy értesült az iskoláktól és a kórháztól, hogy egyre több az ittas iskoláskorú gyerek. Első sorban a középiskolás korosztályról van szó, de szállítottak be már általános iskolás korú részeget is a városi kórházba. A középiskolák pedig azt jelezték, hogy a tanárok már reggel is találkoztak ittas diákkal az iskolában. A jegyző felhívását követően a boltosok és a vendéglátósok számíthatnak arra, hogy gyakrabban ellenőrzik majd, hogy betartják-e azt a kormányrendeletet, mely kimondja, hogy 18 év alatti fiatalokat tilos szeszes itallal kiszolgálni. A szabályt megszegőket pénzbírsággal sújtják.  

A Tolna megyei kórházban, Szekszárdon is megerősítették, hogy viszonylag gyakran szállítanak be 18 év alatti ittas fiatalokat. Sokszor minden hétre jut néhány ilyen eset - mondta a kórház gyerek-belgyógyászatának egyik orvosa. Az ittas gyerekek nem a kórház detoxikálójába, hanem a gyerekosztály belgyógyászatára kerülnek. Itt általában gyomormosáson esnek át, majd infúziót kapnak, többnyire néhány napot töltenek bent.  Majdnem mindegyik, a középiskola vége felé közeledő diák fogyasztott már valaha alkoholt, a 17 évesek majdnem 80 százaléka gyakran poharazgat barátaival - derült ki a az Országos Egészségfejlesztési Központ együttműködésével készült reprezentatív vizsgálatból, melyben a fiatalok életmódját vizsgálták. A fiúk esetében minden korosztályban a sör a legnépszerűbb ital, a lányok inkább röviditalokat fogyasztanak. A 2003-as adatok szerint az életkor növekedésével a fiúk mindenféle alkoholt gyakrabban fogyasztanak. A 7. és 9. osztály között - 12 és 14 éves kor között - mindkét nem esetében meredeken emelkedik a különböző alkohol fogyasztási gyakorisága. A 17 éves fiúk 63 százaléka, a lányok 40 százaléka már többször volt részeg életében. 

A Fogyasztóvédelmi Főfelügyelőség újra és újra ellenőrzi - fiatalok bevonásával -, hogy a boltok és vendéglátóhelyek kiszolgálják-e alkohollal és cigarettával a 18 év alattiakat. Legutóbbi felmérésükben a vizsgált boltok körülbelül egyharmadában, a vendéglátóhelyek, szórakozóhelyeknek pedig több mint egyharmadában találkoztak szabálytalansággal. A felügyelőség akkor összesen 17 millió forint értékben szabott ki bírságot.