Megáradt patakok öntötték el Borsodot

Az esőzések miatt az elmúlt másfél nap közel 700 alkalommal riasztották a tűzoltókat országszerte. A legsúlyosabb helyzet Borsod megyében alakult ki, itt több mint 200 épületet veszélyeztet a víz. A heves eőzés miatt eddig 12 embert kellett kitelepíteni. A csapadék mennyisége várhatóan csökken csütörtöktől.

Az elmúlt 36 órában hat megyében közel hétszázszor vonultak ki a tűzoltók országszerte az esőzések miatt. Sok helyen a víz elöntötte a lakóépületeket, a pincéket és az utcákat. Személyi sérülés nem történt - jelentette ki az [origo]-nak Dobson Tibor, az Országos Katasztrófavédelmi Főigazgatóság szóvivője. 

A lezúduló eső Borsod-Abaúj-Zemplén megyében okozta a legtöbb kárt, a megyében összesen 220-230 lakóépületet veszélyeztet a víz. Szikszón és Edelényben a legsúlyosabb a helyzet, a településeket ugyanis megáradt patakok veszélyeztetik, csak Szikszón közel 100 épületet vett körbe a víz. 

Eddig összesen 12 embert kellett kitelepíteniük a katasztrófavédelem munkatársainak: hat embert Alsóvadászról, ötöt Edelényből, egyet pedig Szikszóról. Borsodban az esőzés ugyancsak gondokat okozott Mádon, Boldván, Tokajhegyalján és Tállyán. Szerdán lezárták a forgalom elől Borsod megyében az Alsóvadászt Homrogddal összekötő utat, mivel legalább 15 centiméteres víz hömpölyög az úton.

Békés megyében ugyan nem került sor kitelepítésre, de több riasztás érkezett Mezőberényből, Gyomaendrődről, Sarkadról, Dobozról és Békésből. Jásznagykun-Szolnok megyében Marfűn és Mezőfűn a hajnali esőzések miatt jelenleg is dolgoznak a szivattyúk. Mezőtúron közel 50 épület károsult a belvíz miatt, Kisújszálláson pedig 25 épületben áll a víz. Szolnokon több utcát öntött el a víz, mivel a csatornák nem tudták elvezetni a nagymennyiségű csapadékot. Hajdú-Bihar megyében és Hevesben viszont már normalizálódott a helyzet.

Az eső eddig nem okozott gondot Komárom-Esztergom megyében, de az Onyx Kft. által üzemeltett dorogi hulladékégetőre külön figyelnek a hatóságok. Megtisztították, és újra megnyitották azt a hulladékégető által is használt csatornát, amelyben a múlt héten rákkeltő anyagokat találtak. Az égetőből azonban a kockázat csökkentése érdekében nem engednek vizet a csatornába. Az Onyx csapadékvizét jelenleg a Richter gyógyszergyár szennyvíztisztítóján keresztül vezetik el.

Az esőzés miatt az Észak-dunántúli Környezetvédelmi és Vízügyi Igazgatóság elsőfokú, vagyis a legalacsonyabb árvízvédelmi készültséget rendelt el a Duna Vének-Dunaremete közötti szakaszán. A Dunán az árhullám tetőzése csütörtökön várható. Az előrejelzések szerint csütörtöktől már várhatóan csökken a csapadék mennyisége, szerdán azonban még az ország nyugati és északi részén jelentős mennyiségű csapadékra lehet számítani.