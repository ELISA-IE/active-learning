Gyilkosokkal álmodnak a darfúri gyerekek

Kivégzések, kiherélt emberek, megerőszakolt nők - ezek a gondolatok járnak a darfúri gyerekek fejében. A Human Rights Watch jogvédő szervezet nyugat-szudáni menekülttáborokban élő 8-17 éves gyerekeket kért arra, hogy rajzoljanak le bármit, amit szeretnének. Az élmények és a rajzok borzasztóak, de hiteles képet festenek a gyerekek által átélt szörnyűségekről.

"Mi történik itt?" - kérdezik a 13 éves, Darfúrban élő Mahmudot saját rajzáról a Human Rights Watch (HRW) jogvédő szervezet munkatársai."Ezek a zöldruhás emberek elviszik a nőket és a lányokat.""Mit csinálnak?""Arra kényszerítik őket, hogy legyenek a feleségeik.""Itt mi történik?""Égnek a házak.""És itt?""Ez egy Antonov. Egy helikopter. Ez itt pedig a lap alja, ezek halott emberek" - válaszolja a kisfiú a képzeletében megjelent és papírra vetett képről.

A HRW munkatársai 2005. februárjában látogattak Darfúrba, hogy megvizsgálják a szexuális zaklatások problémáját a szudáni-csádi határon található menekülttáborokban. A táborban lakó gyerekeket arra kérték, hogy rajzoljanak mindenféle témamegjelölés nélkül, amíg szüleikkel vagy gondozóikkal beszélnek. Több olyan rajzot is megvizsgáltak, amit 8-17 éves gyerekek készítettek iskolai matek- vagy arabórán. A gyerekek a Darfúrban zajló háború részleteit emelték ki.

Géppuskával felszerelt tevék, harci helikopterek láthatók a 13 éves Abd al-Rahman rajzán. "Láttam a dzsandzsávidokat, akik gyorsan jöttek lovakon és tevéken és közben azt ordították, 'öljétek meg a szolgákat, öljétek meg a feketéket'... aztán jöttek a repülők és lebombázták a falut" - mesél a rajzon látható események alapjáról.



A 13 vagy 14 éves Taha arról beszél, hogy az állandó félelelem miatt nehezen telnek éjszakái. "Hontalanok lettünk. Nem tudom elfelejteni az égő házak látványát és az éjszakai menekülést a lángoló faluból". Egy másik gyerekrajz arról szól, hogy a milicisták mindenkit ágyékon lőnek, hogy ne lehessen megállapítani nemüket.

"Egy nő a levegőbe tartja kezét, mert rászegezik a fegyverüket, hogy szexuális erőszakra kényszerítsék vagy kivégezzék. Egy katona elvisz egy asszonyt megerőszakolni. A nőnek mobiltelefonja van a fejénél: az ügynökségeket hívja, hogy segítsenek neki" - említ egy szintén titpikus esetet az alig 12 éves Doa.



A nyugat-szudáni, Csáddal határos Darfúrban, a világ egyik legszegényebb, többségében feketék lakta térségében 2003-ban kezdődtek az etnikai tisztogatások. A jogvédő szervezetek szerint a szudáni kormány által támogatott és felfegyverzett dzsanzsavid milicisták legyilkolják a fekete lakosságot, akiket azzal vádolnak, hogy ellenálló csoportokat támogatnak.

A tisztogatások miatt több mint kétmillió ember kényszerült elhagyni otthonát, többségük menekülttáborokba költözött, ahol a segélyszervezetek szerint a rossz körülmények miatt humanitárius katasztrófa fenyeget. A HRW szerint a konfliktusban több mint 100 ezer ember életét vesztette. A szudáni kormány tagadja a vádakat.