Szárnyasokat égetnek el a Krím-félszigeten

Szükségállapotot vezettek be az ukrajnai Krím-félsziget néhány településén, hogy megelőzzék a madárinfluenza tömeges elterjedését. Öt falu lakóit karanténba helyezték és az érintett régióban az összes szárnyast elégetik. Ukrajnában szombaton jelentették be, hogy a Krím-félszigeten megjelent a madárinfluenza erősen fertőző H5-ös vírustörzse.

Első ízben jelent meg a madárinfluenza Ukrajnában. A Krím-félsziget több településén kimutatták az erősen fertőző H5-ös vírustörzset. A laboratóriumi vizsgálati eredmények szerint az erősen fertőző H5-ös vírustörzset a Szovetszki és a Dzsankojszki járás egy-egy településén, valamint a Nizsnegorszki járás két falujában fedezték fel a Krím-félszigeten. Ezeken településeken az elmúlt másfél hónap alatt több mint 1500 házi szárnyas pusztult el.

Az elhullott szárnyasokból nagy-britanniai és olaszországi laboratóriumokba is küldtek mintákat. Az MTI tudósítása szerint ezek vizsgálata szerdán vagy csütörtökön fejeződik be, akkor kiderül, vajon a halálos H5N1-es típusról van-e szó, amelynek Ázsiában közel hetven áldozata volt eddig.

Viktor Juscsenko ukrán elnök sürgős tanácskozásra hívta össze az illetékes vezetőket, ezt követően az érintett településeket karantén alá helyezték: három kilométeres körzetükben tilos a be- és kilépés, megkezdték a fertőtlenítést, a lakosságot gondosan megvizsgálják és szükség esetén beoltják, az elhullott szárnyasokat szakemberek felügyelete mellett elégetik, és kötelezővé tették a baromfi zárt helyen tartását.

A hatóságok azzal nyugtatják az érintett régió lakóit, hogy nem kell tartaniuk nagyarányú járványtól, mert az influenzavírus sütés-főzés közben 70 Celsius fokos hőmérsékletnél elpusztul, így élelmiszer útján nem fertőz. Akik élő szárnyasokkal dolgoznak, a megfelelő elővigyázatossággal elkerülhetik a fertőzést - írja az MTI.

Az ornitológusok már szeptemberben figyelmeztették a Krím vezetését, hogy a félszigeten ősszel és tavasszal az átvonuló - a szakemberek által a madárinfluenza-vírus hordozóinak és terjesztőinek tartott - költöző madarak miatt megnő a járványveszély. A nagyobb baromfitelepeken haladéktalanul megkezdték az előzetes védekezést. A járványveszély miatt a Krím-félsziget egész területére általános vadászati tilalmat rendeltek el. 