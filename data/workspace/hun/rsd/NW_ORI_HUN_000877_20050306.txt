Megkezdődtek a választások Moldovában

Magyar idő szerint vasárnap reggel 6 órakor kinyitották kapuikat (és a tervek szerint este 8 óráig úgy is hagyják) a választási helyiségek és megkezdődtek a 2005-ös parlamenti választások Moldovában. Kisinyov utcáin nyugalom honol, nyoma sincs politikai felindultságnak, talán egy kicsit több ember siet az olvadás okozta tócsákat kerülgetve-átszökdelve dolga után, mint egy szokásos vasárnap reggelen. 

Érdekes, hogy először lesz az országban exit-poll felmérés a szavazással egyidőben, a helyi politológusok véleménye szerint azonban ez már csak ismeretlensége és a moldáv emberek szovjet időkből való félelmei miatt is kevéssé lesz hatékony, az általa a szavazókörzetek bezárásával egyidőben kihirdetett eredmény pedig eltérhet a pár nap múlva várható hivatalos eredménytől. Szabad választási jogával - Petru Rajljan, a Központi Választási Bizottság (CIK) elnöke szerint - 1 millió amerikai dollár költség ellenében élhet Moldova népe (legalábbis a 2.346.114 szavazásra jogosult állampolgár), ennyibe került ugyanis a költségvetésnek a voksolás.

A parlamentbe kerülésért 23 rivális verseng egymással, amelyből 9 párt, illetve politikai mozgalom, 2 választási blokk (egyikük a  és 12 független jelölt. Utóbbiaknak a törvényhozásba kerüléshez 3, a pártoknak 6, a két pártból álló választási blokkoknak 9, a több pártból álló tömböknek 12 százalékot kell az összes érvényes szavazatból megszerezniük. A helyi sajtó egyébként nagyon keveset foglalkozott a választási kampánnyal, megfigyelők szerint akkor is a jelenlegi hatalom irányába volt elfogult. 

A 2001-es parlamenti választáson a most is hasonló mértékben esélyes, Voronyin elnök vezette Kommunisták Pártja 50.7 százalékát szerezte meg és alkothatott parlamenti többséget, hiszen a választási szabályoknak köszönhetően a 101 mandátumból 71 lett az övék a fenti eredménnyel. Akkor a független jelöltek egyike sem érte el a bejutáshoz szükséges 3%-os küszöböt. Akkor a választók kétharmada (67.5%) járult az urnákhoz. Elemzők szerint ha csak a fenti számokat nézzük, akkor a hétfői előzetes eredményhirdetéskor hasonlóakkal fogunk szembesülni: Voronyin pártjának most is jelentős előnye van a többiekkel szemben, az állampolgárok rengeteget politizálnak, ezért valószínűleg ezúttal is nagy számban teszik le voksukat, a függetleneknek pedig újfent csak a kampányolással járó pünkösdi királyságot predesztinálják a szakértők.

Ezt a népszerűséget lovagolta meg egyesek szerint Tudor Tetairou filmrendező is, amikor jelöltette magát a választásra, majd pénteken megpróbált attól visszalépni. A Központi Választási Bizottság a választási törvényre hivatkozva, amely kimondja, hogy minimum öt nappal a voksolás napja előtt lehet csak visszalépni azonban nem adott helyt a rendező visszalépési kérelmének. Így Tetairou, aki már tervezi saját benyomásai alapján Mindenki a választásokra! C. filmvígjátékát, neve is szerepel a szavazólapokon.

Az egykori Szovjetunió utódállamában, a 33.800 négyzetkilométeren elterülő köztársaságban elvben csaknem két és félmillió szavazásra jogosult állampolgárt várnak az urnákhoz, nehéz azonban felbecsülni, hogy hány ember részvételére lehet valójában számítani. Nem tudni például, hogy hányan dolgoznak külföldön (Oroszországban és Nyugat-Európában), hányan jönnek haza vagy utaznak át a Dnyeszter menti szakadár területről szavazni. Tulajdonképpen választói névjegyzék sincs, amely mérvadóan számon tarthatná a lehetséges szavazók létszámát. 

Az európai szervezeteket képviselő megfigyelők létszáma mintegy 750. Rajtuk kívül a különféle nem kormányzati szervezetek bel- és külföldi megfigyelői mintegy 3200-an vannak jelen, egy részük párhuzamos szavazatszámlálásra is készül. 

Boczka Károly - Kisinyov