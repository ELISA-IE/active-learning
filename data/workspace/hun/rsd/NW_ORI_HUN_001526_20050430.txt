Óriási torlódások alakultak ki Budapesten

A Budai alsó rakpart és a Clark Ádám tér egyidejű lezárása miatt az Attila út - Vérmező utca - Margit körút útvonal, a Krisztina körút, a Margit híd Budára, a Szent Gellért rakpart és a Moszkva tér irányába vezető útvonalakon jelentős torlódás alakult ki szombat napközben - derül ki a Fővinform [origo]-hoz eljutatott közleményéből.

Ugyan a lezárás nem terjed ki a Budai alsó rakpart Mozaik utca és Halász utca közötti szakaszára, viszont - a Fővinform ajánlása szerint - ha tehetik semmiképpen ne hajtsanak le erre a szakaszra sem, mert rendkívül lassú a haladás (akár egy órával is növekedhet a menetidő)! A Budai oldalon a Észak -déli vagy ellenkező irányba tartók ha tehetik kerüljék el a környéket Buda belsőbb részei felé, vagy hajtsanak át Pestre! Az Szentendrei út - Árpád híd útvonalon, azonban szintén lassú az előrejutás, mert a felhajtóágon csak egy sáv járható. Ugyancsak lassú az előrejutás a Rákóczi úton a Blaha Lujza tér irányába, a Váci úton a városközpont felé valamint az Erzsébet híd - Kossuth Lajos utca útvonalon az Astoria irányába.

A hétvégén rendezett program-sorozat miatt az alábbi helyszíneken kell útlezárásra, illetve forgalmirend-változásra számítani:

Budai alsó rakpartA Budai alsó rakpart a Halász utca és a Lágymányosi híd között nem járható várhatóan hétfőn hajnali 4 óráig. A Halász utca és a Mozaik utca között még nem zárták le a Budai alsó rakpartot.

Lánchíd és környékeSzombat reggel lezárták a Clark Ádám teret (és a környező utcákat), a Lánchidat és a Roosevelt tér egy részét. A lezárás kedden hajnali fél 5-ig tart majd és megállási tilalom is érvényben van. A Lánchíd lezárása idején a 16-os buszok a Kiskörutat érintve az Erzsébet hídon át járnak, Moszkva téri végállomással a Dísz teret nem érintve. A 105-ös autóbuszok a Krisztina tértől az Erzsébet híd irányába kerülnek és az Irányi utcáig közlekednek. A 86-os autóbuszok szintén módosított útvonalon járnak, az elkerült szakaszt a 19-es villamossal közelíthetik meg.

Andrássy útUgyancsak szombat este 8 órától lezárják az Andrássy utat a Hősök tere és az Izabella utca között, az Andrássy út szervizútját a Hősök tere és a Szív utca között, a Szinyei Merse Pál, a Bajza utca és a Munkácsy Mihály utca egy-egy szakaszát, valamint a Kodály köröndöt - áll a Fővinform tájékoztatójában.