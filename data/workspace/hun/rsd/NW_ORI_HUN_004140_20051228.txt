Kínában terjeszkedne a Mittal

Kínában vásárolna üzletrészt a világ vezető acélipari vállalata, a Mittal. A vállalatot a Batou Iron & Steel kisebbségi tulajdona érdekli. A Mittal megjelenése igencsak átrendezheti a kínai piacot.

A világ egyik vezető acélipari vállalata, a Mittal tárgyalásokat folytat a kínai Baotou Iron & Steel (Group) Co. Ltd. 49 százalékának megvásárlásáról - állítja két, az üzlethez közel álló forrás is. A próbálkozás a legújabb nemzetközi kísérlet a világ legnagyobb acélpiacának megragadására.

 

A Mittal jelentkezése felgyorsíthatja azokat a tárgyalásokat is, amelyeket az Arcelor S.A. folytat a közepes nagyságú kelet-kínai acélmű, a Laiwu Steel Corp. Ltd. megszerzéséért. Amennyiben sikerül nyélbe ütni az üzletet, a most kezdeményezett beruházás lesz a Mittal második legnagyobb kínai befektetése. Baotou éves kapacitása 7 millió tonna volt, jövőre 8,5 millió tonnát, 2007-re 10 millió tonnát terveznek.

 

A Mittal idén vette meg a Hunan Valin Steel Tube & Wire Co. Ltd. 36,7 százalékos részvénycsomagját - a társaság könyv szerinti értékének megfelelő 310 millió dolláros árfolyamon. A Baotou üzlet áráról egyelőre nem nyilatkoznak, hiszen a tárgyalások még csak korai szakaszban vannak.

 

A társaság web-oldalán (www.btsteel.com) elérhető adatok szerint a tőzsdén nem jegyzett, állami tulajdonban lévő Baotou eszközeinek értéke 35,1 milliárd jüan (4,35 milliárd dollár) volt 2004 végén; tavalyi bevétele 21,5 milliárd jüant tett ki.