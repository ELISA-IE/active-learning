Egy szigeten tették ki a randalírozó utast

Kiszállította randalírozó utasát az egyik brit légitársaság pilótája. Az utasokkal és a személyzettel is erőszakoskodó férfit az eredeti úticélja helyett egy kisebb szigeten tettek ki, ahol átadták a rendőrségnek.

A portugál fennhatóság alatt álló Porto Santo szigetén ért véget a repülés egy erőszakoskodó utas számára. A brit Monarch Airlines pilótája ugyanis úgy döntött, hogy az utasokat és a legénységet is zaklató férfit nem viszi el az eredeti úticélhoz, Tenerife szigetére, hanem kiteszi egy kisebb szigeten. A férfi viselkedése akkor kezdett elviselhetetlenné válni, amikor az utaskísérők nem voltak hajlandók egy egész üveg bort adni neki. Ekkor mérgében káromkodva kiabálni kezdett a személyzettel, sőt az utasokkal is. 

A pilóta úgy látta, hogy az utasok érdekében meg kell szabadulnia a randalírozó férfitől, ezért kis kitérőt tett, és leszállt a Nyugat-Afrika partjainál található Porto Santo szigetén. A férfit átadták a helyi rendőrségnek, a csomagjait pedig a leszállópályára hajították. Egyelőre nem tudni, hogy a portugál fennhatóságú szigeten felelősségre vonják-e az erőszakoskodó utast, vagy egyszerűen elengedik - írja a BBC.

A Monarch Airlines közleménye szerint a férfi nem tűnt részegnek, amikor felszállt a Manchesterből induló gépre. A légitársaság hozzátette: a többi utas érdekét szolgálta, hogy a pilóta megszabadult a randalírozó férfitól. A kitérő miatt a gép tetemes késéssel landolt Tenerife repterén.