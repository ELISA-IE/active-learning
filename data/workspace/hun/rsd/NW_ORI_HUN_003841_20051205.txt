Komfortos evafizetés a Budapest Banknál

Az egyszerűsített vállalkozói adó (eva) befizetését megkönnyítő szolgáltatást vezetett be ügyfelei számára a Budapest Bank. Az új lehetőség megkíméli a vállalkozókat az adófizetés napja körüli kellemetlen helyzetektől.

A Budapest Bank Eva Komfort néven új szolgáltatást indított az evát fizető egyéni és társas vállalkozások számára. Az Eva Komfort egyszerűbbé és átláthatóbbá teszi az adóelőleg-befizetéseket, és segítségével extra kamatbevételre tehet szert az előrelátó vállalkozó. A szolgáltatást díjmentesen igénybe vehetik az evás vállalkozók bármely vállalkozói számlához és az 1 forintos, a Tradíció, az Evolúció, az Eco, a Standard és az Origo számlavezetési csomagokhoz.

Az Eva Komfort szolgáltatás részeként a Budapest Bank a beérkező jóváírások ügyfél által meghatározott részét tartalékolja. Az elhatárolt összeg az evafizetési gyakoriságnak megfelelő ciklusidőkben lekötve kamatozik, így a vállalkozás akár 4,75 százalékos kamatbevételhez juthat, amely lényegesen magasabb betéti kamatot jelent a pénzforgalmi számla alapkamatához képest. Az adófizetés határidejét megelőzően az ügyfél sms-ben tájékoztatást kap a rendelkezésére álló, elhatárolt egyenlegről. Így a vállalkozás biztosan, határidőre utalhatja kötelezettségeit a számlájáról.

Ma Magyarországon, mintegy 100 ezer evás egyéni és társas vállalkozást érint a rendszeres adóelőleg-fizetési kötelezettség. Az Eva Komfort szolgáltatással a bank segít tartalékot képezni a vállalkozásnak, jól elkülöníthetővé válik a befizetendő adó, hiszen az elhatárolt összeg nem a vállalkozás pénzforgalmi számláján jelenik meg. 