Túljegyezték a magyar államkötvényt

Az ez évi finanszírozási tervvel összhangban kedden a Magyar Köztársaság idén másodszor is nemzetközi kötvényt bocsátott ki. Az 1 milliárd euró összegű, 15 éves futamidejű, évi 3,875 százalékos fix kamatot fizető papír hozama 0,233 százalékkal haladja meg az ezen a lejáraton referenciának számító francia államkötvény hozamát - közölte a Pénzügyminisztérium. 

Az új kötvény vásárlói között jelentős részben szerepeltek olyan élet- és nyugdíjbiztosítók, valamint befektetési alapok, amelyek a Magyar Állam korábbi kötvénykibocsátásaiból nem vásároltak. A jelentős túljegyzésnek köszönhetően a kötvény hozamfelárát az eredetileg meghirdetett hozamsáv alacsonyabb végén állapították meg. A befolyó összeget az Államadósság Kezelő Központ a 2005-ben lejáró adósság refinanszírozására használja. 