Idén 70 dollárra is drágulhat a kőolaj

Hirtelen áremelkedésekre, és már idén akár 70 dolláros hordónkénti olajárra számítanak a BBC által megkérdezett elemzők. A szakértők szerint a spekuláció árfelhajtó hatása is egyre inkább érvényesül. 

Már idén elérheti a hordónkénti 70 dolláros árat az olaj a világpiacon - nyilatkozta Rob Laughlin, a Man Financial elemzője a BBC-nek. A szakértő szerint az emelkedés nem lesz folyamatos, hanem nagyobb ugrásokra és kisebb visszaesésekre kell számítani; legközelebb az amerikai autózási szezon növeli majd - a kínálatnál nagyobb mértékben - a keresletet. 

Május végéig tart az "autózási előszezon", a kereslet növekedése miatt az olaj hordónkénti ára az 59 dolláros szintet fogja legközelebb tesztelni - mondta Tony Nunan, a Mitsubishi iparági szakértője. 

Rob Laughlin szerint már a spekulációk jelentős drágító hatása is érezhető: a szakértő úgy véli, hogy sokan fedezeti ügyletekkel biztosítják magukat a drágulás ellen, ami további áremelkedéshez vezet. 

Az olajpiac pénteken a borúlátó szakértői értékelése ellenére megnyugodni látszott: az urópai alapfajtának tekintett Brent olaj hordónként 55,06 dollárba került a csütörtöki 56,15 dollár után.