Rászoktak a kokainra az európai fiatalok

Az európai fiatalok körében egyre több a kokainfüggő - derül ki az Európai Unió drogfogyasztást ellenőrző szervezetének friss jelentéséből. A szervezet igazgatója szerint ez azért is különösen aggasztó, mert még mindig nem áll rendelkezésre célirányos terápia a kokainfüggők kezeléséhez. A kokainon kívül az ecstasy fogyasztása növekszik gyors ütemben.

Európa továbbra is fontos piaca a kábítószereknek, elsősorban a kokain és az ecstasy fogyasztása növekszik gyors ütemben - derül ki az Európai Unió drogfogyasztást ellenőrző szervezetének (EMCDDA) csütörtökön az Európai Parlamentben közzétett jelentéséből. "A drogfogyasztás Európában továbbra is a fiatalokra, azon belül is a fiatal férfiakra jellemző" - jelentette ki Wolfgang Götz. Az EMCDDA igazgatója aggasztónak nevezte, hogy még mindig nem áll rendelkezésre célirányos terápia a kokainfüggők kezeléséhez.

A kokainfogyasztók száma változatlan ütemben nő bizonyos európai országokban. A brit és spanyol fogyasztók aránya eléri az Egyesült Államok-beliekét. Már a kilencvenes évek végén végzett felmérések arról tanúskodtak, hogy Dániában, Olaszországban, Magyarországon, Hollandiában és Ausztriában emelkedőben van a kokainfogyasztás a fiatal felnőttek körében. Az EMCDDA becslései szerint Európában körülbelül 9 millió ember (az összes felnőtt 3 százaléka) használt már kokaint élete során és 3-3,4 millió ember él rendszeresen ezzel a kábítószerrel. Az EU-n belül Spanyolországban és Hollandiában foglalták le a hatóságok a legnagyobb mennyiségű kokaint. 

Az egész földrészen növekszik a marihuána, a kokain és a partidrognak számító ecstasy fogyasztása. Európában hárommillió olyan ember él, aki naponta szív kannabiszt cigaretta formában, akár napi tíz jointot is elfüstölve. Több mint 62 millió európai (avagy az összes felnőtt több mint 20 százaléka) próbálta már a kannabiszt, és körülbelül 20 millióan használták az elmúlt év során. A kábítószert injekciós tűvel magukba fecskendező drogfüggőknél nagy a veszélye, hogy fertőző betegségeket kapnak. Ezen kábítószeresek körében többnyire (Csehország, Magyarország, Görögország, Finnország, Szlovákia, Szlovénia, Bulgária, Románia, Nagy-Britannia) 1 százalék alatt van a HIV-fertozöttek aránya és Németországban, Litvániában, illetve Luxemburgban sem éri el az 5 százalékot, de veszedelmesen terjed körükben a hepatitis C vírus.A jelentés megállapítja, egyre inkább jellemző Európában, hogy a drogosok többféle drogot is használnak, ezért az egyes kábítószerfajták szerinti elemzések már nem tükrözik a valóságot. "A különböző pszichoaktív anyagok - az alkoholt és a dohányzást is ideértve - fogyasztása kölcsönösen összefügg. Félrevezető lehet csak egy szer fogyasztásának tendenciáira összpontosítani, ha közben figyelmen kívül hagyjuk, hogy a különböző kábítószertípusok kölcsönösen hatnak egymásra" - mondta az EMCDDA igazgatója, Wolfgang Götz.