Legalizálná a könnyűdrogokat az SZDSZ

Az SZDSZ támogatná a könnyűdrogok legalizálását - derül ki a párt honlapján található szavazásból. Ez változást jelent a párt drogpolitikájában, mivel az SZDSZ eddig hivatalosan csak a drogfogyasztás dekriminalizálásával értett egyet. Gusztos Péter SZDSZ-es képviselő szerint nincs szó változásról: más az ideális liberális megoldás, és más az, ami ebből ma Magyarországon megvalósítható.

"Legalizálni kellene a könnyűdrogokat. Ez az SZDSZ álláspontja" - olvasható a párt internetes oldalán lévő szavazásban. Az SZDSZ oldalán lévő negyven kérdésből álló, "Döntene, vagy hallgatna róla" című kérdőívben a párt az azonos nemű párok jogairól, az eutanáziáról, a családon belüli erőszakról és a drogpolitikáról kérdezi az olvasókat.

A kérdőív kitöltése után levelet küldenek, amelyből a válaszadók megtudhatják, hogy mi a párt álláspontja az egyes kérdésekről és a kérdőív kitöltői milyen mértékben értenek egyet azzal. A könnyűdrogok legalizálására vonatkozó kérdésben a válaszadók véleménye megosztott: felük egyetért, felük ellenzi a legalizálást.

A könnyűdrogok legalizálása új elem a párt drogpolitikájában. Az SZDSZ eddig csak a drogfogyasztás dekriminalizálását támogatta, hogy a fogyasztrókra ne ugyanolyan büntetőjogi szabályok vonatkozzanak, mint a drogkereskedőkre. Emellett kiálltak a könnyű- és keménydrogok törvényi megkülönböztetése mellett is, a legalizálás azonban nem szerepelt a párt elképzelései között.

"Egy dolog, hogy liberális szempontból mi lenne az ideális megoldás, teljesen más viszont, hogy ebből mi valósítható meg ma Magyarországon" - jelentette ki  a kérdőívvel kapcsoltban az [origo]-nak Gusztos Péter. Az SZDSZ-es politikus elmondta, hogy jelenleg a drogfogyasztás dekriminalizálása a megvalósítható, vagyis a fogyasztók büntetőjogi üldözésének megszüntetése.

Gusztos tavaly februárban még azt mondta: nem támogatják a kábítószerrel való bármilyenfajta kereskedés legalizálását, és azt szeretnék, ha a lehető legkevesebben fogyasztanának kábítószert. Kuncze Gábor pártelnök pedig azzal vette védelmébe 2003 áprilisában a kendertüntetést, hogy a tiltakozók nem a könnyűdrogok legalizálása, hanem a kábítószer-fogyasztók kriminalizálása ellen kívánnak fellépni.