Feljelentették a Political Capitalt

Feljelentést tett a Political Capital ellen Kozenkai Jenő, a Kádár-rendszer III/II-es csoportfőnökségének egykori operatív tisztje - írja a Magyar Nemzet. Kozenkai neve is szerepel azon az ügynöklistán, amit a Political Capital állított össze.

Személyes adatokkal történt visszaélés gyanújával feljelentést tett a Political Capital ellen Kozenkai Jenő, a Kádár-rendszer III/II-es csoportfőnökségének egykori operatív tisztje - írja a Magyar Nemzet. Kozenkai Jenő a hvg.hu-nak eljuttatott feljelentés-indoklásában úgy fogalmazott: a rendszeresen napvilágra kerülő ügynöklisták mögött az izraeli titkosszolgálat, a Moszad áll. 

Az egykori kémelhárító évekkel ezelőtt maga tárta fel, hogy 1978 és 1985 között operatív tisztként dolgozott Csongrád megyében. Kozenkai neve is szerepel azon a listán, amelyről az összeállító PC március 2-án kérte Péterfalvi Attila adatvédelmi biztos állásfoglalását. Az ombudsman megsemmisítette az átvett dokumentumokat. 

Az adatvédelmi biztos állásfoglalása szerint a hatályos törvények szerint nem szabad nyilvánosságra hozni az ügynöklistákat. Véleményét azzal indokolja, hogy a jelenlegi szabályozás - amely lehetővé teszi a közszereplők adatainak nyilvánosságra hozatalát - a rendszerváltás előtt nem volt még érvényben, így az nem is alkalmazható az állampárti idők ügynökeire. 