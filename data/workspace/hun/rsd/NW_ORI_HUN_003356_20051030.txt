Az összes kaukázusi gerilla megölését ígérte Putyin

Az összes kaukázusi gerilla megsemmisítését ígérte vasárnap Putyin orosz elnök. Putyin az orosz biztonsági erőket dicsérte, amiért megvédték az összehangolt gerillatámadás ellen Kabard-Balkárföld fővárosát.

Az orosz elnök vasárnap Nalcsikban dicsérte a biztonsági erőket, amelyek a kabard-balkárföldi főváros stratégai létesítményeit megvédték az iszlám gerillák összehangolt támadásától, s halállal fenyegette a hasonló támadások valamennyi résztvevőjét.

"A banditák, akik október 13-án megpróbálták destabilizálni az (észak-kaukázusi) tagköztársaságot, nem érték el bűnös céljukat" - mondta Vlagyimir Putyin a szeptemberben lemondott és péntek éjjel egy moszkvai klinikán rákban elhunyt Valerij Kokov volt kabard-balkárföldi elnök gyászszertartásán.

"A támadók teljesen elszigetelődtek, és szinte valamennyit megsemmisítették. Erre a sorsa jut mindenki, aki fegyvert ragad és saját népe ellen fordítja" - idézték Putyint orosz hírügynökségek.

A támadás megszervezését Samil Bászájev szélsőséges csecsen hadúr vállalta magára, aki a "kaukázusi front" 41 gerillájának elestét ismerte el. Az orosz erők 92, túlnyomórészt kabard-balkárföldi támadó megöléséről adtak számot.

Kokov csaknem másfél évtizedes kormányzása alatt üldözött minden nem hivatalos iszlám közösséget, ami radikalizálta a mérsékeltek egy részét is. Egyes kabard-balkárföldi iszlám radikálisok a csecsen felkelőkhöz csatlakoztak a Kreml által 1999-ben beindított második csecsenföldi háborúban, s 2002-ben létrehozták a Jarmúk közösséget, amelynek fegyveres karja tavaly hajtotta végre első támadásait.