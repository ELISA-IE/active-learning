Gyakran bántják a részeg nőket

Az ittas nők egyharmadát érte már szexuális zaklatás, valamint szintén magas azoknak a nőknek az aránya, akik állítják, hogy egy-egy elszenvedett közlekedési baleset azért következett be, mert előtte túl sokat ittak - derül ki egy brit kutatásból. A rendszeres alkoholfogyasztás a magyar nők körében is igen gyakori a fejlett országokhoz képest. 

Egy-egy görbe este sokkal nagyobb veszélyt jelent a nők számára, mint a férfiakéra - derül ki a brit Portman Group által végzett kutatásból. A felmérésben részt vevő ötszáz fiatal (18 és 30 év közötti) brit nő egyharmada számolt be arról, hogy szexuálisan zaklatták, amikor az elfogyasztott alkohol miatt oldottabban viselkedett. Néhány pohár ital után a nők hajlamosabbak a védekezésről is lemondani, 34 százalékuk védekezés nélkül feküdt le valakivel, miután berúgott. A férfiaknak mindössze 2 százaléka panaszkodott arra, hogy molesztálni próbálták, miután túl sokat ittak.

A kutatás szerint a nők gyakrabban lesznek agresszívak az italtól; a nők több mint fele keveredett már durva vitába részegen. A férfiaknál ez az arány szintén elég magas, 45 százalék. A nők 27 százalékát tartóztatták már le vagy figyelmeztették rendőrök, mert részegen randalíroztak. Férfiaknál ez ritkábban fordult elő, 16 százalékuk emlékszik ilyen esetekre. A nők majdnem ötödét érte már sérülés olyan balesetben, mely alkoholfogyasztás után következett be. A férfiaknál ez az arány is alacsonyabb, 14 százalék. 

A kutatás arra is kereste a választ, hogy a fiatalok miért rúgnak be időnként. A vizsgálatban részt vevők majdnem egyharmada egy rosszul sikerült nap vagy nehéz hét után ül be inni. 31 százalékuk arra használja az alkoholt, hogy önbizalmát növelje, 34 százalékuk pedig a csordaszellemre hivatkozott, vagyis alkoholfogyasztásban sem akart lemaradni a társai mögött.  A kutatás vezetője, Jean Coussins szerint a felmérésből kiderült az is, hogy a fiatal nők - a férfiakkal szemben - sokkal többet kockáztatnak, ha isznak.

A felmérést végző Portman Groupot 1989-ben alapították Nagy-Britannia vezető italgyárai, hogy a felelősségteljes alkoholfogyasztásra hívják fel a figyelmet. "Mindenki annyit igyon, ami még nem okoz kárt" - olvasható a honlapjukon. 

A magyar nők körében 2001-ben 201 ezerre becsülték az alkoholisták számát - ez igen magas aránynak számít a fejlett országokhoz képest. Az alkoholos májzsugorodás pedig élen áll a nők halálozási okai között. A fiatal nőkre inkább a gyakori hétvégi alkoholfogyasztás jellemző, mely később viszont függőséghez vezethet - olvasható Csoboth Csilla 2003-ban készült tanulmányában. Bántalmazás gyakrabban fordult elő olyan nőknél, akiknek alacsonyabb volt az iskolai végzettségük és akik másokhoz viszonyítva rosszabbnak tartják az anyagi helyzetüket. A dohányzás, az alkoholfogyasztás is gyakrabban fordult elő a bántalmazott nők körében. A gyakori alkoholfogyasztás a nők egészségére is különösen veszélyes, a nők mája ugyanis érzékenyebb az alkoholra, mint a férfiaké. 