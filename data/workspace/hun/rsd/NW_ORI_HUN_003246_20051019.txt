Újabb büntetés az Erste brókercégének

A felügyelet a kiegészítő befektetési szolgáltatások megsértése miatt 1 millió forint bírságot szabott ki az Erste Bank Magyarország Befektetési Rt.-re - közölte a Pénzügyi Szervezetek Állami Felügyelete (PSZÁF) szerdán.

A felügyelet átfogó vizsgálatot tartott az Erste befektetési cégénél, és határozatában felszólította a társaságot, hogy tartsa be az ügyfélszámla rendeltetésével összefüggő, valamint a pénzforgalmi korlátozásokra és a határidős ügyletek nyilvántartására vonatkozó jogszabályokat.

A PSZÁF ebben a hónapban 500 ezer forint büntetést szabott ki az Erste alapkezelőjére, míg az Erste Bank Magyarország Befektetési Rt. 1 millió forintos bírságot kapott a tevékenységi és működési szabályok megsértése miatt. Tavaly pedig az Erste Bank Hungary-nek kellett 15 millió forint büntetést fizetnie.