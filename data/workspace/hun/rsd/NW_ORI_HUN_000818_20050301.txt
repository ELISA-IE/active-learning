Éjszakákat állnak sorba a jegyesek egy jó esküvőért

Huszonhat órát kell sorban állnia annak a jegyespárnak, amely idén nyáron a szegedi városházán szeretne házasságot kötni. Mivel a párok a templomot, a vacsora helyszínét már egy évvel az esküvő előtt lefoglalják, nincs más választásuk, mint a házasságkötő termet is megszerezni arra a napra. Csakhogy a termet leghamarabb fél évre előre lehet lefoglalni. A hivatal szerint az a gond, hogy mindannyian ugyanazon a pár napon akarnak házasodni, ugyanabban a házasságkötő teremben.

Huszonhat órás sorbanállásra kell felkészülnie annak a  jegyespárnak, amely idén nyáron a szegedi városházán szeretne házasságot kötni. A fiatalok inkább az autójukban éjszakáznak, és sorban állnak, csak hogy biztosan kapjanak időpontot az általuk kiválasztott szombatra. Sok esetben az egész rokonság kiveszi a részét a várakozásból, két-háromórás váltásban a család minden tagja sorban áll. A várakozók saját listát készítenek, és még az irodába lépés előtt, egymás között beosztják a fél év múlva esedékes esküvők kezdési időpontját. A listához, bár nem hivatalos, a párok szigorúan tartják magukat. Miskolcon és Debrecenben hasonló a helyzet. Sokan rossz megoldásnak tartják, hogy csak fél évvel korábban lehet bejelentkezni a hivatalba.

Bacsik Sándorné, a szegedi anyakönyvi csoport vezetője az [origo]-nak elmondta, hogy a sorbanállás nem kötelező, a fiatalok maguk alakították így a helyzetet. "Egymást között így oldják meg, hiszen mindannyian ugyanazon a pár napon akarnak házasodni, ugyanabban a házasságkötő teremben" - fogalmazott. Mivel a párok a templomot, a vacsora helyszínét már egy évvel az esküvő előtt lefoglalják, nincs más választásuk, mint a házasságkötő termet is megszerezni arra a napra. Csakhogy a termet nem lehet egy évre előre lefoglalni, a jegyzőkönyvek érvényessége miatt ezt legkorábban hat hónappal az esküvő előtt tehetik meg. 

Bacsik Sándorné szerint, ha a határidő hosszabb lenne, a helyzet akkor sem változna, mivel a probléma a párok számával van. Szegeden ugyanis a május és szeptember közötti időszakban több mint száz esküvő jut egy hónapra, és majdnem minden pár ugyanott, a nemrég felújított Széchenyi téri teremben szeretne összeházasodni. Szegeden nyolc anyakönyvvezető dolgozik három könyvvel, tehát egy időben három esküvő köttethet. Esküdni elvileg lehet még több más helyszínen is, mégis szinte mindenki ragaszkodik a Széchenyi térhez. "A többi helyen és a többi hónapban pedig pangás van"- mondja a csoportvezető.