Ön miért szereti Magyarországot?

A BBC News arra kérte olvasóit, írják meg, miért jó Afrikában élni. Elsősorban az okos emberek, a szép nevek, a mosoly és a természetesség miatt - derül ki a válaszokból. Az [origo] arra kíváncsi, mit gondolnak olvasóink Magyarországról. Szeretnek-e itt élni, és ha igen, miért? Esetleg utálják? Írják meg véleményüket!

"Különleges emberek. És még okosak is" - írja a világ egyik legszegényebb országából, Sierra Leonéból Peter Wolfe Anaman a BBC News-nak arról, miért szereti Afrikát. A brit hírportál arra kérte olvasóit, mondják el, hogy miért szeretnek a fekete kontinensen élni. "A fizetések csak két hétre elegendőek, néha csak egyre. Csak az ég tudja, honnan, talán a magasságostól szereznek egy kis plusz pénzt a túléléshez. Imádom Afrikát és dolgozóit. A nehéz idők ellenére mindig mosolyognak és gyönyörű ruhákat viselnek, ha munkába mennek" - részletezi véleményét Anaman.

A kenyai Susan Wanjiku Kihara szerint Afrikában élnek a leggyönyörűbb, legkedvesebb, legszeretetreméltóbb és legintelligensebb emberek. "Afrikában mindent megtalálsz, amire szükséged van. Gyönyörű beszélő neveink vannak" - említ még egy példát, ami azt támasztja alá, hogy Afrika a legtermészetesebb és legjobb földrész a világon.

"A dalai miatt szeretem Afrikát" - írja Nicholas Kawinga Zambiából. "Afrika éneklő kontinens, a dalok tele vannak szavakkal, hangulattal és érzésekkel. Mikor valaki születik, éneklünk és táncolunk. Mikor valaki meghal, éneklünk és táncolunk. Igen, az élet egyszerű és könnyű az én éneklő Afrikámban. A madarak is velünk énekelnek".

A nigériai Joy Orawemen a kiterjedt rokoni kapcsolatokat hiányolná, ha máshol kellene élnie. "Európában mindenki önmagáért van, Isten pedig mindnyájunkért. De Afrikában mindenki odafigyel a tesójára".

A Malawiból író Mtamandeni Joseph Justice Kalilangwe szerint nagy öröm, hogy van víz a falujában. "Ha pancsolni akarok egy kicsit, akkor csak beugrom a folyóba, közben pedig kimosom a ruháimat. Amíg a ruhák száradnak, úszom egyet... Ivóvizet is folyóból veszek és nem félek a fertőzésektől".

Akad olyan is, aki ennél egyszerűbb érvet hozott fel Afrika mellett. "Amiért magamat szeretem, azért szeretem Afrikát is: mert afrikai vagyok" - írja a gánai Charles Mintah.

Az [origo] munkatársai szerint Magyarország sem rossz hely. Arra kérjük olvasóinkat, hogy írják meg nekünk: miért szeretik Magyarországot. A szép tájak miatt? Esetleg a gulyáslevest nem tudnák nélkülözni? Válaszolni itt tudnak. Várjuk azok véleményét is, akik szerint nem jó Magyarországon élni.