Csak unszolásra sminkel a konzervatív jelölt

Katolikus nyugatnémet eredetű pártot vezet a lutheránus vallású, Kelet-Németországban nevelkedett fizikus. Angela Merkel nagy szerepet vállalt a rendszerváltás előtti mozgalmakban, előbb egyik kedvence, majd ellensége lett Helmut Kohl volt kancellárnak, aki véghezvitte a kettészakított Németország újraegyesítését. Sokat bírálják amiatt, hogy nem hajlandó szépen öltözni és sminkelni. 

Az 1954-ben egy lutheránus lelkész és egy tanárnő gyermekeként Hamburgban született, de a kelet-németországi kommunista diktatúrában felnövő Angela Merkel fizikusnak tanult a lipcsei egyetemen. Miután doktori címet szerzett, kvantumkémiával kezdett foglalkozni, de ezzel párhuzamosan egyre nagyobb mértékben vett részt a rendszerváltást előidéző demokratikus mozgalomban. A Demokrata Ébredés (Demokratischer Aufbruch) nevű párt tagja lett, majd az első szabad kelet-német választásokat követően a kormány szóvivő-helyettese lett. 

A német egyesítést követő általános választásokon aztán Helmut Kohl kabinetjében is helyet kapott mint a nő- és ifjúságügyi tárca vezetője. Az őt csak "a kislányként" emlegető Kohl támogatásával 1994-ben környezetvédelmi miniszter lett. Kitűnően beszél angolul. A konzervatívok 1998-as választási veresége után a CDU főtitkára lett, majd a pártot sújtó és számos vezető fejét (például Kohlét is) követelő korrupciós botrányokat követően tovább emelkedett a ranglétrán. Volt támogatójával szembefordulva ő lett a párt első női elnöke, aki ráadásul keletnémet származású protestánsként töltötte be ezt a tisztséget, a katolikus gyökerű, főleg a volt Nyugat-Németország területein népszerű pártban.

A 2002-es választásokon felmerült a neve mint Schröder kihívója, ám saját pártjában nem volt meg ehhez a támogatása, és a CDU testvérpártja, a CSU is ellene volt, ezért Edmund Stoibert indították a kancellári székért - sikertelenül. Ezt követően a konzervatív ellenzéki frakció vezetőjeként működött a német parlament alsóházában.

A médiasztárnak is emlegetett Schröderrel szemben őt inkább kissé régimódinak, lomposnak tartják, ezen a képen nagyban igyekeztek javítani a kampány alatt munkatársai, divatosabb, színesebb ruhákba öltöztették, új frizurát csináltak neki, és rávették, hogy több festéket használjon, jóllehet egyik jellemző megjegyzése így szól: "Akinek van valami mondanivalója, annak nincs szüksége sminkre." Kampányrendezvényein a Rolling Stones Angie című szerzeménye szól, utalva nevére. 