Szolnoki butikosok a drogambulancia ellen

Az országban csak három megyében hiányzik a drogbetegeken segítő ambulancia. Az egyik helyen, Szolnokon már megvan az épület és a pénz, a terv azonban elakadhat, mivel a belvárosba tervezett drogambulancia ellen a lakosság aláírásgyűjtésbe kezdett. A hatóságok szerint mindenképpen lesz ambulancia a városban, mert "társadalmilag sokkal fontosabb, mint néhány butikos véleménye". A tiltakozók meggyőzésére lakossági fórumokat akarnak tartani. 

A megyei és városi önkormányzat, valamint a Magyar Ökumenikus Segélyszervezet összefogásával úgy tűnt, több sikertelen kísérlet után megoldódik Szolnokon a drogambulancia helyzete. Az országban Szolnok megye mellett csak Somogyban és Tolnában hiányzik egy ilyen, drogbetegeket segítő intézmény. Szolnok belvárosában, könnyen megközelíthető helyen, korábban már kijelöltek egy ingatlant, amely megfelelő átalakítással alkalmas lenne a betegek ellátására. A terv azonban elakadhat, mivel a belvárosba tervezett drogambulancia ellen a lakosság aláírásgyűjtésbe kezdett.  

Dr. Györgyi Lajos, a Megyei Önkormányzati Hivatal Művelődési és Népjóléti Irodájának vezetője azt állítja, hogy mindenképpen lesz drogambulancia a városban. Már csak azért is, mert kötelezettséget vállaltak az Egészségügyi Minisztérium felé, hogy június elsejéig megnyílik a központ. "Az ingatlan és a pénz megvan, a következő napokban kérelmezzük a szükséges engedélyeket" - tette hozzá. A tiltakozók meggyőzésére lakossági fórumokat fognak tartani. "Ezeken szeretnénk megértetni az emberekkel, hogy ha a betegek köztünk élnek, belvárosi iskolákba járnak, akkor az ambulanciának is itt kell lennie". Abban bíznak, hogy ha más városokban is elfogadták a lakók az ambualnciát a kezdeti tiltakozás után, talán így lesz Szolnokon is. Ha mégsem, az intézmény valószínűleg akkor is létrejön, mert a környékbelieknek nincs vétójoguk. "Ez társadalmilag sokkal fontosabb, mint néhány butikos véleménye"- mondta Györgyi Lajos.

Lencse Menyhért, a Kék Pont Drogkonzultációs Központ és Ambulancia munkatársa az [origo]-nak elmondta, hogy a környéken lakókban mindig nagy a félelem, ha megtudják, hogy drogambulanciát terveznek a közelükben. "Mi is sok esetben találkoztunk aláírásgyűjtéssel, tiltakozással" - meséli. Lencse Menyhért szerint az ilyen esetekben két megoldás lehetséges. Az egyik, ha az ambulanciát eleve olyan helyre tervezik, ahol nincsenek a környéken lakóházak, ez azonban nehezen kivitelezhető. 

A másik megoldás, amit a Kék Pont választott a IX. kerületi ambulanciájuk  megnyitása előtt, hogy körbejárják a lakókat, elmagyarázzák nekik, hogy mi várható, válaszolnak a kérdéseikre. Ez a külföldi gyakorlat is, mert az emberek sokszor nagyon tájékozatlanok. "A leggyakoribb kérdés az volt, hogy mit kell majd tenni a lépcsőházban szipuzó fiatalokkal" - tette hozzá. A tapasztalatok szerint ezzel a módszerrel általában meggyőzhetők az emberek, könnyebben elfogadják, hogy a környékükön drogambulancia lesz. Ami a már működő ambulanciákat illeti, Lencse Menyhért szerint kevés a konfliktus. Ez persze az ambulancia munkatársain is múlik. Például, ha tűcserét is vállalnak, akkor figyelniük kell rá, hogy az eldobált tűket rendszeresen összeszedjék.