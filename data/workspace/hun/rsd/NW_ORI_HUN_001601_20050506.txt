Lefokozták az Abu Garib-i börtönparancsnokot

Felelősségre vonták az eddigi legmagasabb rangú katonát az iraki fogolykínzásos ügyben. A kötelességmulasztás miatt elmarasztalt volt börtönparancsnokot dandártábornoki rangból ezredessé fokozták le. A vizsgálat szerint a parancsnok az intézkedéseivel nem járult hozzá közvetlenül a fogolykínzásokhoz.

Dandártábornokból ezredessé fokozták le az iraki fogolykínzásokról hírhedtté vált Abu Graib-i börtön amerikai parancsnokát, mivel bűnösnek találták kötelességmulasztás miatt. Janis Karpinskinak azt is rovására írták továbbá, hogy eltitkolta elöljárói elől egy korábbi bolti tolvajlását. Egy légibázis boltjából lopott el ugyanis kozmetikai cikkeket, amiért akkor letartóztatták. 

A hadsereg vizsgálata igazolta a börtönvezetés mulasztásaira tett állításokat. De azt is megállapították, hogy a dandártábornok intézkedéseivel, illetve meg nem tett intézkedéseivel nem járult hozzá közvetlenül a fogolykínzásokhoz. 

A dandártábornok volt a legmagasabb rangú amerikai katona, akit felelősségre vontak az Abu Graib-ügyben. Ő korábban azzal védekezett, hogy nem kapott teljes hatalmat a börtön irányítására, és őt tették meg bűnbakká mások helyett. Karpinski feletteseit már korábban tisztázták a felelősség alól: így Ricardo Sanchez tábornokot, az Irakban állomásozó amerikai erők akkori parancsnokát, vagy Geoffrey D. Miller vezérőrnagyot, a guantánámói fogolytábor volt parancsnokát, aki 2003-ban tapasztalatcsere céljából az iraki Abu Graib-i börtönben is megfordult, és ő javasolta a kutyák alkalmazását a vallatásnál.

Egy éve látott napvilágot, hogy az amerikaiak kegyetlenül kínozták, bántalmazták, valamint megszégyenítették iraki foglyaikat a bagdadi Abu Garib-i börtönben, és ezeket a borzalmakat az internetre is felkerült képek is alátámasztották. Az ügyben eddig összesen kilenc közkatona ellen emeltek vádat, és eddig hat katonát ítéltek el, akik közül öten kötöttek vádalkut. A kivétel az eddigi legkeményebb büntetésre, tíz év börtönre ítélt Charles Graner volt, aki azt vallotta, hogy parancsra cselekedett. 