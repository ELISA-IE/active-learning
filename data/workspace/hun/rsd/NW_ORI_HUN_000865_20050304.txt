Közzétették a rendszerváltáskori III/III-as tisztek névsorát

A többféle "ügynöklista" után a III/III-as tisztek listája jelent meg az interneten. A listán szereplő tisztek szervezték a hálózati munkát, irányították az ügynököket. Ezek a nevek néhány évvel ezelőtt egy könyvben már megjelentek.

Az 1989-ben a belső elhárításban (III/III-as ügyosztályon) dolgozó tisztek névsorát adta közzé a hvg.hu-n. A lista több évvel ezelőtt egy könyvben (Kiszely Gábor: Állambiztonság) már lényegében már megjelent. A listán alosztályokra felbontva szerepelnek a főtisztek és tisztek, nevük és beosztásuk. Ezen a 206 nevet tartalmazó listán csak belügyesek szerepelnek, nem közismert emberek. 

A III/III-as tisztek feladata volt a hálózati munka szervezése, az ügynökök irányítása, beszervezése. Ők működtették lényegében diktatúra belső elhárítását.

A listán szereplő nevek többségének beazonosítása a lista alapján reménytelen, mivel a rangfokozatukon kívül semmilyen más adat nem szerepel a nevük mellett, így például a Szabó József hadnagyról tulajdonképpen csak az akkori munkatársai tudhatják, hogy kit is takar ez a tucatnév. 

Nem véletlen az, hogy nem szerepelnek személyes adatok (például születési hely, idő, anyja neve stb.) a nevek mellett, mivel az csak az érintett vagy törvényi hozzájárulásával közölhető az adatvédelmi törvény szerint. Viszont nyilvános adatnak számít az állami feladatot ellátó szerv hatáskörében eljáró személyek neve, beosztása vagy besorolása és munkaköre. Az Állambiztonsági Szolgálatok Történeti Levéltára sem szokta kitakarni a tartótisztek neveit, amikor közszereplőről ad adatot, vagyis hatos kartont.