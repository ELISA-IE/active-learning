Süllyedő tankhajóktól rettegnek a magyarok

A lakosság szerint a tankhajók elsüllyedése, a vegyi üzemek és a szemetelés jelentik a legnagyobb fenyegetést a környezetre - derül ki a WWF környezetvédő civil szervezet megbízásából végzett közvélemény-kutatásból. A felmérés szerint a magyarok kétharmada hajlandó többet áldozni arra, hogy környezetbarát terméket vásároljon. A környezettudatos vásárlás főként a jobb anyagi helyzetben lévő családokra jellemző.

A magyar lakosság közel kétharmada hajlandó áldozni arra, hogy vásárláskor a környezetbarát, drágább terméket válassza - derül ki abból a felmérésből, amit a Cognitive Kft. készített a WWF Magyarország környezetvédő civil szervezet megbízásából. Gergely Ferenc, a kutatást végző kft. ügyvezető igazgatója elmondta: az elmúlt évekhez képest nem csökken a  lakosság környezetvédelem iránti érdeklődése, a megkérdezettek közel fele érdeklődik az ökológiai problémák iránt.

A reprezentatív felmérés szerint a lakosság ötöde katasztrofálisnak, fele pedig súlyosan problémásnak tartja környezete állapotát. Leginkább fenyegetőnek azokat az eseményeket tartják, amelyek a sajtóban is megjelennek: a magyarok 75 százaléka a tankhajók elsüllyedését tartja a legnagyobb környezetvédelmi fenyegetésnek, 67 százalék a vegyi üzemeket, 56 százalék pedig a szemetelést. A kutatás készítői szerint pozitív fejlemény, hogy a lakosság kezd ráébredni saját tevékenysége környezetkárosító hatásaira is: a műanyag palackok és szatyrok elterjedését 45 százalék tartja veszélyesnek, a sprayket és a dezodorokat pedig 42 százalék. 

A felmérés során vizsgálták azt is, hogy a megkérdezettek mit hajlandók tenni a természet védelméért. A lakosság többsége főként olyan áldozatra hajlandó, ami kihat a saját háztartásának költségvetésére, vagyis amivel spórolhat: 72 százalék használ kevesebb áramot, ugyancsak 72 százalék takarékoskodik a vízzel, 51 százalék pedig az autóval szemben a tömegközlekedést részesíti előnyben. 

A lakosság többsége anyagi áldozatra is hajlandó a környezet megóvása érdekében: a megkérdezettek közel kétharmada 10 százalékkal többet áldozna arra, hogy környezetbarát csomagolásban vegyen üdítőt, vásárlás során biogazdaságból származó tejet válasszon vagy pedig környezetbarát anyagokat tartalmazó mosószert vegyen. Arra viszont csak a lakosság ötöde hajlandó, hogy mindhárom lehetőség közül a drágább, de környezetbarát terméket vegye meg. Gergely Ferenc hozzátette: a zöld termékek választása összefügg a megkérdezettek gazdasági-társadalmi helyzetével, általában a jobb anyagi helyzetben lévő családok választják a környezetbarát cikkeket.

A Cognitive Kft. vizsgálta a lakosság szelektív hulladékgyűjtésre való hajlandóságát is. A felmérés szerint a megkérdezettek negyede (27 százaléka) az esetek többségében különválogatva gyűjti otthon a szemetet, 30 százalék csak alkalmanként, a többség, 42 százalék pedig egyáltalán nem. A megkérdezettek harmada (32 százalék) állította, hogy van a lakhelyének 500 méteres körzetében szelektív gyűjtősziget, kétharmad szerint pedig nincs vagy nem hallott róla.