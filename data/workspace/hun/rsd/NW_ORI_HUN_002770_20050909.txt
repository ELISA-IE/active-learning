Nem vállal felelősséget az állam a kötelező oltásokért

Mostantól az állam nem vállal felelősséget és nem fizet kártérítést, ha egy gyerek megbetegszik egy kötelező oltás miatt. Ha azonban a mellékhatásoktól félve egy szülő nem oltatja be a gyerekét, továbbra is megbüntethetik, akár börtönbüntetésre is ítélhetik. A minisztériumban úgy vélik, hogy az a logikus, ha az oltásokért a gyártó felel. Az [origo] által megkérdezett ügyvéd szerint azonban, ha az állam valamire kötelez, akkor vállalnia kellene a felelősséget a következményekért is.

Ha a mellékhatásoktól félve egy szülő nem oltatja be a gyerekét, akkor akár börtönbüntetésre is ítélhetik. Eddig, ha a kötelező védőoltások miatt a gyerek megbetegedett, az állam vállalta a felelősséget. Vagyis ha az esetleges szövődményekért sem az orvost, sem a gyártót nem lehetett hibáztatni, az állam fizette ki a kártérítést a beteg gyerek szüleinek. Mostantól azonban az állam nem vállal felelősséget ezekért az oltásokért, ha egy gyerek megbetegszik egy kötelező oltás miatt, az állam nem perelhető, nem fizet kártérítést. Évente általában egy ilyen per indul, és az államnak csak néhány millió forintot kellett kifizetnie.

Kárpáti József ügyvéd az [origo]-nak elmondta, hogy ha az állam valamire kötelezi a szülőket és megbünteti őket, ha nem teljesítik a kötelezettségüket, akkor vállalnia kellene a felelősséget a következményekért is. Az ügyvéd szerint, aki korábban már képviselt olyan szülőket, akik a szövődményektől tartva nem akarták beadatni gyereküknek egyik vagy másik kötelező oltást, az állam viselkedése meglehetősen kétszínű az ügyben. "Ha ezek az oltások olyan biztonságosak, akkor miért nem vállalnak értük felelősséget?" - mondta. Kárpáti József kijelentette, hogy egyre többször van probléma az oltások szövődményeivel, de a rendszeren, úgy tűnik, nem akarnak változtatni. "Ugyanakkor megijednek a költségvonzatoktól" - tette hozzá.

Az Egészségügyi Minisztériumban a Pénzügyminisztériumot jelölték meg felelősként, ahol elmondták, hogy mindössze annyit történt, ezentúl nem az államnak, hanem a gyógyszergyártóknak kell felelősséget vállalniuk a gyógyszerek és védőoltások szövődményeiért. A minisztérium álláspontja szerint ugyanis, ha egy cég piacra dob egy terméket, előfordulhat, hogy van olyan mellékhatása, melyet még nem lehet tudni, amikor forgalomba kerül. A Pénzügyminisztériumban úgy vélik, hogy az a logikus, ha ezért a gyártó felel. A tekintetben pedig nem tesznek különbséget, hogy kötelező oltásról van-e szó, vagy valamilyen más gyógyszerről.   

Az oltásokat először amerikai kutatók hozták összefüggésbe az autizmus, az immunrendszer súlyos működési zavarai, ezen belül különböző allergiás megbetegedések egyes eseteivel. Később itthon is több autista gyermeket nevelő szülő jelezte, úgy látja, a betegség azt követően jelent meg, hogy a gyerek több kötelező oltást is megkapott.