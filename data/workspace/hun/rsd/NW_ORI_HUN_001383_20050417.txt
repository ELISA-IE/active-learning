Új elnököt választanak Ciprus török részén

Új államfőről szavaznak vasárnap a ciprusi törökök. A Ciprus északi részét eddig kormányzó, a sziget egyesítését mereven elutasító Rauf Denktas mandátuma ugyanis lejárt és nem jelöltette magát újra. Utódja az egyesítéspárti eddigi miniszterelnök lehet, akinek azonban nem csak Denktassal és híveivel, hanem a sziget görög részével is meg kell majd küzdenie, hogy északot és a már EU-tag déli részt egyesítse az uniós tagság reményében. 

Összesen kilenc jelölt indult az Észak-Ciprusi Török Köztársaság államfői posztjáért a vasárnapi választáson. A szavazás fő esélyese Mehmet Ali Talat, aki szeretné újraindítani a megosztott szigetország egyesítését célzó tárgyalásokat, hogy a sziget északi részén élő ciprusi törökök se maradjanak ki az uniós tagság nyújtotta előnyökből. A választást megelőző közvélemény-kutatások szerint Talat messze megelőzi majd még legerősebb ellenfelét, Dervis Eroglut is, aki az eddigi államfő, Rauf Denktas politikáját vinné tovább.

Denktas, aki közel 30 éven keresztül vezette a csak Törökország által elismert államot, ugyanis nem jelöltette magát újra államfőnek. A politikus azt követően döntött úgy, hogy nem indul újra a posztért, hogy a ciprusi törökök többsége egy tavalyi ENSZ-szervezésű népszavazáson a szigetország újraegyesítése mellett szavazott. Denktas ugyanis ellenzi ezt

Talat a tavalyi referendum idején miniszterelnök volt, és igyekezett folytatni a Denktas által félbehagyott újraegyesítési tárgyalásokat, ám ezek teljesen kudarcot vallottak, amikor - ugyancsak egy tavalyi népszavazáson - a sziget görög fele elutasította a tervet. 

A sziget 1974-ben szakadt ketté, amikor Törökország megszállta északi felét. A törökl megszállást egy sikertelen puccs váltotta ki, melynek célja a sziget Görögországhoz csatolása volt. Az az Észak-Ciprusi Török Köztársaságot 1983-ban alapította meg maga Denktas. 

A nyugdíjba vonuló államfő ugyanakkor nem tűnik el teljesen a politikai életből, hiszen még most is komoly befolyással rendelkezik, amelyet nem titkoltan arra kíván felhasználni, hogy az újraegyesítés ellenében lobbizzon. Szerinte a tavalyi népszavazáson a nemzetközi "propaganda" által félrevezetett emberek szavaztak az újraegyesítés mellett, akiknek "fűt fát megígértek, és azzal ijesztgették őket, hogy ha nemet mondanak, akkor komoly következményekkel kell szembenézniük" - mondta egy interjúban a 81 éves politikus. 

Talat, választási kampányában, újraegyesítést és teljes jogú uniós tagságot ígér, amivel komoly népszerűséget szerzett a ciprusi törökök körében, akiknek átlagjövedelme csak töredéke a görög részen élőkének, és akik gazdasági szempontból jelentős mértékben függnek Törökországtól. 

Megválasztása azonban nem jelent majd azonnali megoldást a ciprusi törökök gondjaira, és a szigetország újraegyesítésére. Amellett ugyanis, hogy Denktas befolyásával és vezetésével komoly ellentábora van, a ciprusi görögök sem túl lelkesednek a török rész visszakapcsolásáért.