Vizet eresztenek le a Balatonból

A csapadékos nyárnak köszönhetően megközelítette az előírt maximumot a balatoni vízállás. A siófoki mércénél pénteken 107 centimétert mértek, 110-nél ki kell nyitni a zsilipet. Erre csütörtökön kerül majd sor. Öt éve nem eresztettek le vizet a tóból - írja a Népszabadság.

Csütörtökön öt év után első alkalommal nyitják meg a Balaton siófoki zsilipjét, és eresztenek le vizet a tóból - írja a Népszabadság. Az utóbbi esős időszaknak köszönhetően ugyanis jelentősen megnövekedett a vízszint. A siófoki mércénél tavaly 65, pénteken 107 centiméternél állt a vízszint. A Balaton maximális vízállását 110 centiméterben szabták meg, ha ezt eléri, akkor kinyitják a siófoki zsilipet. Erre a környezetvédelmi és vízügyi minisztérium döntése értelmében szeptember elsején, csütörtökön kerül sor. A tó átlagos vízmélysége jelenleg 356 centiméter.

A tó vízszintje a korábbi évek csapadékszegény időjárása miatt igen alacsony volt, sokan már vészharangot kezdtek kongatni, és azt szorgalmazták, hogy mesterségesen pótolják a vizet a Rábából vagy a Mura környéki tavakból. A fokozatos vízszintcsökkenés 2000-ben kezdődött, ekkor fordult elő először, hogy jóval több víz párolgott el a tóból, mint amennyi belefolyt. A következő években azonban ez újra és újra megismétlődött. A legalacsonyabb vízállást 2003 októberében mérték, akkor 22 centimétert mutatott a siófoki vízmérce. 

A vízügyi szakma végül egy átfogó tanulmány megállapításai alapján elvetette a vízpótlást. A Somlyódy László akadémikus vezetésével 2003 őszén készített szakmai anyagban éves szinten 20 centiméteres vízszintemelkedést jósoltak - írja a Népszabadság.