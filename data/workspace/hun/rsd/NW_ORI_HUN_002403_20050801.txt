Moszkvában is betiltják a melegfelvonulást

Moszkva polgármestere, Jurij Luzskov nem fogja engedélyezni a 2006-ra tervezett moszkvai melegfelvonulást. A polgármester közölte, hogy a  fesztivált minden egyeztetés vagy vita nélkül el fogják utasítani. A szervezők azonban készek bírósághoz fordulni, ha nem kapják meg az engedélyt. Idén már betiltották a lengyel és a lett melegfelvonulást is.

Moszkva polgármestere, Jurij Luzskov nem fogja engedélyezni a 2006-ra tervezett moszkvai melegfelvonulást - értesült a pride.hu. Ezt maga a polgármester jelentette be egy nappal azután, hogy az orosz főváros melegszervezetei bejelentették szándékukat. "Amennyiben megérkezik a szervezetektől a hivatalos engedélykérés a moszkvai hatósághoz, azt minden egyeztetés vagy vita nélkül el fogják utasítani"- jelentette ki Luzskov.

Az orosz Interfax hírügynökség arról számolt be, hogy Luzskov "a moszkvaiak érdekeit védi, akik kétség nélkül elleneznek egy ilyen eseményt". A gayrussia.ru nevű orosz meleg portál vezetője, Nyikolaj Alekszejev és Jevgenyina Debrjanszkaja, egy moszkvai leszbikus csoport vezetője úgy nyilatkozott, hogy nem riadnak vissza a polgármester kijelentésétől, és készek bírósághoz fordulni, ha nem kapják meg az engedélyt. "Ha melegségünk miatt megtagadják a felvonulás engedélyezését, az jog- és alkotmányellenes" - mondta Debrjanszkaja. A vezető szerint Luzskovék valószínűleg olyan indokot fognak felhozni a felvonulás ellen, ami nem látszik diszkriminatívnak. "A hatóságok azt mondják majd, hogy ki kell cserélni az útburkolatot, amin a parádé vonulna." 

A felvonulást 2006. május 27-én szeretnék megrendezni. 1993-ban ugyanis ezen a napon törölték el Oroszországban a homoszexualitást büntető törvényt. A szovjet időkből származó törvény alapján bűncselekményként kezelték a férfiak homoszexualitását, és többévnyi börtönnel büntették. Moszkva a legnagyobb európai város, ahol még sohasem volt meleg felvonulás. Az orosz melegek már megpróbálták megtartani a büszkeség napi felvonulást 2001-ben, de a moszkvai hivatalok nem adtak rá engedélyt arra hivatkozva, hogy az sértené az emberek vallásos érzületét.

Lengyel-, és Lettországban is betiltották

Az idén számos melegfesztivál-szervezőnek meg kellett küzdenie a helyi hivatalokkal és tiltakozókkal a volt szocialista tömb országaiban. Júniusban Varsó polgármestere tiltotta be a lengyel melegfelvonulást. A tiltás ellenére több mint 2500-an vonultak fel a lengyel fővárosban. Ugyancsak júnuisban tiltották be a lettországi felvonulást is. A hatóságok biztonsági megfontolásokkal indokolták a tiltást. Aigars Kalvitis lett kormányfő szerint "a szexuális kisebbség tömeges megjelenése a főváros szívében, ráadásul a rigai székesegyház mellett megengedhetetlen". A miniszterelnöük szerint egyes - közelebbről meg nem nevezett - szélsőséges szervezetek azt tervezték, hogy a helyszínre vonulnak, és alaposan helybenhagyják a rendezvény résztvevőit.

Itthon, tavaly még az MDF színeiben, V. kerületi önkormányzati képviselőként akarta a meleg büszkeség napi felvonulást betiltani Bégány Attila. Idén mindezt már a Jobbik Jogi Kabinetének vezetőjeként indítványozta. Az első komolyabb ellentüntető csoport tavalyelőtt az Erzsébet hídnál várta a felvonulókat. A magyar felvonulás ettől eltekintve minden évben zökkenőmentesen zajlott le. 