Piaci árakra állna át az OPEC

Új árpolitikát dolgoz ki szeptemberre a Köolaj-exportáló Országok szervezete (OPEC) - írja a Világgazdaság. Az OPEC ezentúl nem ársáv politikát követne, hanem a piaci körülményeket is figyelembe venné az olajár megállapításakor.

Szakítana eddigi árpolitikájával az OPEC. A kőolajtermelő országok eddig igyekeztek a 22-25 dolláros ársávon belül tartani a kitermelt kőolajat - tudósít a Világgazdaság. A szervezet még 2000-ben határozott az ársávok mellett, mostanra azonban kiderült, lehetetlenség az olaj árát a sávon belül tartani.

A világ olajtermelésének közel negyven százalékát adó szervezet most úgy döntött, hogy a piac alakulását veszi alapul árai alakításában. A szervezet főtitkára, Adnan Sihab Eldin az OPEC párizsi találkozóján kijelentette: az OPEC eltörli az olaj árának felső határát. Ugyanakkor a tagok megállapítanak egy minimális árat, amely alá semmi esetre sem mennek "sőt azt meg is védenék". Az új árképzési politika szerint olyan szempontokat vennének figyelembe, mint a készletek alakulása, a tartalékok, a kereslet.