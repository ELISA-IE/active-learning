Mozdony nélkül indul a MÁV Cargo

Harmincmilliárdnyi apporttal indul a MÁV-ból kiszervezett szállítási cég, a MÁV Cargo ZRt. Az új szállítási cég a tervek szerint januártól kezdi meg működését. A cég döntő többségében tehervagonokat kapott az anyavállalattól, mozdonyokat azonban külön kell bérelnie, vagy vásárolnia - írja a Világgazdaság.

Harmincmilliárdos vagyonnal szervezik ki a MÁV-ból a szállítási üzletágat. A MÁV Cargo ZRt. Január elsejétől kezdi meg önálló működését, 100 százalékos MÁV tulajdonban. Az új társaság vezérigazgatója Kozák Tamás, jelenlegi MÁV vezérigazgató-helyettes lesz - írja a Világgazdaság.

A szállítási cég megörökli a MÁV áruszállítási üzletágának tehervagonjait. A MÁV jelenleg 16 ezer vagonnal rendelkezik. A Cargo azonban a vagonokhoz nem kap majd mozdonyt. A vasúti törvény értelmében a MÁV külön cégbe szervezheti vontatóeszközeit - innen bérelhetnek majd a piaci szereplők. Az önálló vontatócég megszervezéséig még a MÁV-nál maradnak a mozdonyok.

Hasonló logika miatt kell lemondania a cégnek a záhonyi átrakó azon infrastruktúraeszközeiről, amelyeket létrehozásába a MÁV áruszállítási üzletága korábban jelentős összegekkel szállt be. Ezeket az eszközöket a jövőben a pályavasút társaság kezeli majd.

A Cargo megkapja az árufuvarozási üzletág tizenkét logisztikai társaságát - ezek összértéke mintegy hárommilliárd forint. A logisztikai piac jobban fejlődik Európában, mint az áruszállítás, tehát ezekből a cégekből komoly bevételeket remélhet a MÁV Cargo.