Minisztériumokat perelnek a mozgáskorlátozottak

Csütörtökön megkezdődtek a Fővárosi Bíróságon azok a perek, amelyeket a mozgáskorlátozottak indítottak öt közintézmény ellen, mert nem akadálymentesítették az épületeket. Az esélyegyenlőségi törvény szerint 2005. január elsejéig kellett volna gondoskodni arról, hogy a középületek megközelíthetőek legyenek a mozgáskorlátozottak számára is, ezt azonban az intézmények többsége nem tette meg. A most indult perekben novemberben várható ítélet.

Megkezdődtek csütörtökön a Fővárosi Bíróságon azok a perek, amelyeket a Mozgáskorlátozottak Egyesületeinek Országos Szövetsége (MEOSZ) indított öt közintézmény ellen. A civil szervezet azért fordult bírósághoz, mivel hiába írta elő az esélyegyenlőségi törvény 2005. január elsejétől a közintézmények akadálymentesítését, a határidőre az intézmények többsége ezt nem tette meg. Egy felmérés szerint országosan 20 százalék alatt van azon közintézmények száma, amelyek megközelíthetők a mozgáskorlátozottak számára is. A kormány ezt követően döntött arról, hogy az akadálymentesítés határidejét 2005-ről 2010-re tolja ki. Az esélyegyenlőségi törvényben azonban továbbra is a 2005-ös határidő szerepel.

A MEOSZ elsőként öt fővárosi intézmény ellen indított pert az akadálymentesítés elmaradása miatt: az Arany Angyal Patika Bt., a VII. kerületi polgármesteri hivatal, a Földművelésügyi és Vidékfejlesztési Minisztérium, az Országos Igazságszolgáltatási Tanács, valamint a  Foglalkoztatáspolitikai és Munkaügyi Minisztérium ellen. A csütörtöki tárgyaláson a beperelt intézmények a per elhalasztását kérték, mivel időközben a Pesti Központi Kerületi Bíróság a Fővárosi Bírósághoz továbbította az ügyet, így az alperesek nem kapták meg idejében a kereseti igazolást. Lelik Ferenc, a MEOSZ ügyvédje az [origo]-nak elmondta: az öt ügyből valószínűleg háromban már novemberben ítélet születik.

A beperelt intézményeket több szempont alapján szemelte ki a MEOSZ: meghatározó volt, hogy az élet különböző területeit érintsék a hivatalok, így került közéjük egészségügyi intézmény, illetve polgármesteri hivatal. A kiválasztásban szerepet játszott az is, hogy a beperelt intézményeknél mozgáskorlátozottakat jogsérelem ért. A civil szervezet az öt fővárosi intézmény mellett három vidékit is beperelt.

A MEOSZ célja a perekkel, hogy felhívja a közhivatalok figyelmét a mulasztásra. Ennek érdekében a múlt hét kedden a babakocsis anyákat tömörítő TAVASZ (Tegyünk a Világért! - Anyák Szövetsége) Egyesülettel demonstrációt is tartottak a Parlament előtt. A civil szervezet szerint a határidő kitolása abban az esetben lenne elfogadható, ha az egyes intézménycsoportoknál külön határidőt szabnának meg. A civilek szerint az egészségügyi és a munkaügyi intézmények átépítését 2006 decemberére meg lehetne oldani.

Eddig két hasonló ügyben született ítélet, a Centrál kávéházat a bíróság jogerősen arra kötelezte, hogy akadálymentesítse az épületet. A zalakarosi fürdőt pedig egy svájci magánszemély perelte be, az elsőfokú bíróság kártérítést ítélt meg ugyan, de az akadálymentesítést nem tette kötelezővé arra hivatkozva, hogy a fürdő nem középület.