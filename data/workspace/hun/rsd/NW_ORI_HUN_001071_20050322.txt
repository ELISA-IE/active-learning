Tíz halott egy amerikai iskolai lövöldözésben

Lelőtte nagyszüleit, hat iskolatársát egy tanárt és egy biztonsági őrt, 14 embert megsebesített majd magával is végzett egy diák az USA Minnesota államában. A lövöldözés egy indián rezervátumban történt hétfő délután. Ez a legsúlyosabb iskolai lövöldözés a hat évvel ezelőtti 15 halálos áldozattal járó coloradói Columbine középiskolában történtek óta. 

Összesen tíz embert lőtt le, és 14-et megsebesített egy amerikai iskolás Minnesota államban. A gyilkos maga is a halottak között van. A lövöldözés helyi idő szerint hétfő délután történt, a Red Lake (Vörös tó) indián rezervátum iskolájában, a Red Lake High Schoolban. Ez a legsúlyosabb iskolai lövöldözés a hat évvel ezelőtti Columbine gyilkosságok óta - akkor 15-en haltak meg. 

Az azonnal elhunytak között van két lány és két fiú - egyikük a lövöldöző -, egy tanár és egy biztonsági őr. Két másik megsérült diák kórházba szállítása után vesztette életét. Gyilkosuk, mielőtt iskolába ment volna, agyonlőtte saját nagyszüleit is. 

Ugyan a hatóságok még nem nevezték meg a lövöldözés feltehető elkövetőjét, a helyi média úgy tudja, hogy Jeff Weise-nek hívják, és 15 vagy 17 éves lehet. Nem egyértelmű ugyanakkor az sem, hogy az iskola diákja volt-e, vagy már nem járt oda. A St. Paul Pioneer Press hozzátartozókra hivatkozva azt írja, hogy Weise magányos fiú volt, akit gyakran ugrattak társai. Édesapja négy évvel ezelőtt öngyilkos lett, édesanyja pedig egy minneapolisi gyógyintézetben él, mivel egy autóbaleset miatt agykárosodást szenvedett. 

Az FBI beszámolója szerint az összes halott egy tanteremben volt, de a hatóságok még vizsgálják az ügy részleteit. "Feltehetően egész éjjel azon dolgozunk majd, hogy rekonstruáljuk az eseményeket" - közölte Paul McCabe, az FBI egyik szóvivője.

Amit eddig az ügyről tudni lehet az annyi, hogy a diák oktatási időben érkezett az iskolába és többféle fegyver volt nála, többek között egy pisztoly és egy puska. Szemtanúk beszámolói szerint "vigyorgott és integetett", miközben halomra lőtte iskolatársait. "Hallottam, ahogy egy lány az mondja: 'Ne, Jeff, hagyd abba, hagyd abba, hagyj békén! Mit csinálsz?'" - mondta Sondra Hegstrom, az egyik diák egy helyi újságnak. "Belenéztem a szemébe, és beszaladtam az osztályterembe, ahol elbújtam." 

A csípőn lőtt 15 éves Cody Thunder édesanyja elmondása szerint "Hallotta a lövéseket, de a tanár azt mondta, 'csak a gondnok ügyködik valamin'. A következő pillanatban azonban belépett a srác és egyenesen ráfogta a fegyvert".

Roman Statley, a helyi tűzoltóság parancsnoka szerint a tettes - ugyancsak agyonlőtt - nagyapja a helyi rendőrség kötelékében szolgált, és feltehetően az ő fegyvereit is felhasználta a lövöldöző, aki két pisztollyal és egy puskával tüzelt a diákokra. "Miután lelőtte a biztonsági őrt, átsétált az előtéren, és bement egy osztályterembe, ahol lelőtte a tanárt és több diákot" - mondta Statley. Szemtanúk szerint a gyilkos diák egy másik terem ajtaján is megpróbált bejutni, ám azt bezárták. Az ott órát tartó tanár mobilról riasztotta a rendőröket. 

Az iskolában körülbelül 300 diák tanul. A rendőrség az egész rezervátumot lezárta, amely közel van a kanadai határhoz, és körülbelül 390 kilométerre fekszik Minnesotától és St. Paultól. A rezervátumot a csipeva indiánok lakják. 