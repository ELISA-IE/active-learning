Lassabban nő a bankok nyeresége

Már csak fele olyan gyorsan nő a magyar bankok nyeresége, mint egy évvel korábban. A bankszektor kilenc havi adózott eredménye azonban még így is megközelíti a saját tőke 20 százalékát.

Idén januártól szeptemberig 313,3 milliárd forint adózás előtti és 273,9 milliárd forint adózott nyereséget ért el a Magyarországon bejegyzett 29 kereskedelmi bank és 5 szakosított pénzintézet a Pénzügyi Szervezetek Állami Felügyeletének (PSZÁF) összesített adatai szerint. A bankrendszer összesített mérlegfőösszege 16 406,5 milliárd forintot tett ki, és a szektor alkalmazottainak száma 28 456 volt.

A felügyelet összesített adatai a szektor profitjának lassuló növekedését jelzik. A vizsgált időszakban az adózás előtti nyereség 19,7 százalékkal volt magasabb, mint az előző év hasonló szakaszában, szemben az egy évvel korábbi 36,0 százalékos növekedéssel. A kilenc havi adózott eredmény növekedésének tempója ugyanakkor 36,2 százalékról 19,7 százalékra mérséklődött. A nettó nyereség azonban így is eléri a bankok 1 508,5 milliárd forintot kitevő összesítet saját tőkéjének 18,9 százalékát. Ez sok más ágazatban, de még a fejlett országok pénzügyi szektorában éves mutatónak is kedvező lenne.

A profit összetételének gyors átalakulásáról is árulkodnak az adatok. Míg a bankok fő bevételi forrása a kamatkülönbözet a vizsgált időszakokban 19,5 százalékkal 475,2 milliárd forintra nőtt, addig a nettó díj- és jutalékbevétel több mint kétszeresére 151,2 milliárd forintra emelkedett.

Lassulást mutat a mérlegfőösszeg növekedése is. A bankok összes eszközállománya egy évvel korábban még 20, idén már csak 15 százalékkal nőtt a szeptember végi adatok összehasonlítása alapján. A mérsékeltebb növekedést a hitelállomány lassabb növekedése magyarázza. Szeptember végén ugyanis a 10 827,4 milliárd forintot kitevő hitelállomány 11,7 százalékkal volt nagyobb, mint egy évvel korábban. Akkor viszont még 20 százalék felett volt a növekedés. A betétállomány növekedése viszont mindkét időszakban 10 százalék körüli volt és idén szeptember végére 8401,7 milliárd forintot tett ki.

Giczi József