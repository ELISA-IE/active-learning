A Synergon nyerte a Richter-pályázatot

A Synergon Informatika Rt. nyerte a Richter hálózati rekonstrukcióra kiírt pályázatát. A Richter budapesti és dorogi telephelyén megvalósuló beruházás értéke közel 100 millió forint - közölte a Synergon pénteken.

A 2005 augusztusában kiírt meghívásos pályázat nyerteseként a Synergon építi ki a hálózatok központi, illetve disztribúciós rétegeit.

A hálózat kiépítése során a Synergon Huawei és Cisco eszközöket egyaránt felhasznál, így az áprilisban létrejött Synergon-Huawei stratégiai együttműködés keretében immár nem csak a telekommunikációs, hanem a vállalati szektorból is jelentős megrendelést kapott a kínai partnercég termékeire a Synergon.

A rekonstrukció jelenlegi szakasza január végén zárul. A helyi hálózatok harmadik, úgynevezett hozzáférési rétegének kiépítésére ezt követően, újabb pályázat keretében kerül sor.