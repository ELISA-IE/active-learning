Bioterror veszélyére figyelmeztet az Interpol

A világ nem elég felkészült egy biológiai terrortámadás kivédésére - mondta az Interpol igazgatója. Ronald Noble szerint az al-Kaida újabb támadásának veszélye nem csökkent az utóbbi időben. 

Az utóbbi években történt terrorakciók, valamint az al-Kaida nemzetközi terrorhálózat felől érkező jelzések, hogy biológiai és kémiai fegyvereket készülnek bevetni, elég okot adnak az aggodalomra - nyilatkozta a BBC-nek Ronald Noble, az Interpol igazgatója. Szinte lehetetlen a kárelhárítás egy esetleges biológiai terrortámadás után, ugyanis beláthatatlan mértékű pusztítást okozna - mondta Noble. Az Interpol igazgatója szerint a világ nem elég felkészült egy biológiai terrortámadás kivédésére, ezért a jövőben nagyobb figyelmet kell fordítani a felkészülésre, egy esetleges támadás megelőzésére. 

Az Interpol márciusban konferenciát szervez szakembereknek, rendőröknek a bioterrorizmusról. A konferenciát Franciaországban, Lyonban tartják, az Interpol történetének legnagyobb szakmai összejövetele lesz, körülbelül 400 résztvevővel.

A biológiai támadás nem feltétlenül súlyos betegségek, például a himlő- vagy lépfene-kórokozók szétterjesztését jelenti. Akár egyszerű szalmonella-baktériumokkal is előidézhető hatalmas mértékű megbetegedés, ha a bioterroristák szándékosan megfertőznek például néhány kulcsfontosságú élelmiszert vagy az ivóvizet.