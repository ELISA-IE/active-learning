Stoiber nem lép be az új német kormányba

Edmund Stoiber bajor miniszterelnök (CSU) nem lép be a német nagykoalíciós kormányba. Elhatározását azzal indokolta, hogy veszélybe került a koalíciós tárgyalások sikere, miután az alkancellárnak és munkaügyi miniszternek jelölt Franz Müntefering szociáldemokrata pártelnök támogatottsága megrendült az SPD-n belül. Döntésében szerepet játszott, hogy Angela Merkel kancellárjelölttől nem kapta meg azt a támogatást, amit elvárt volna.

Drámai fordulatot idézett elő hétfőn Franz Münterfering favoritjának a veresége, akivel szemben a párt bal szárnyához tartozó Andrea Nahlest jelölte az SPD elnöksége a főtitkári posztra. A koalíciós tárgyalásokat a szociáldemokraták részéről vezető Müntefering bejelentette: ezek után nem kíván indulni a novemberi pártkongresszuson elnöki mandátuma meghosszabbításáért és abban sem biztos, hogy részt vesz az alakuló kormányban. 

Az autoriter vezetési stílusa miatt sokat kritizált Müntefering bejelentése kisebb lavinát indított el. Az SPD jelentős generációváltás elé néz, ami a párt több vezető politikusa szerint jelen pillanatban gyengíti a párt pozícióit a koalíciós tárgyalásokon. Müntefering utódja Kurt Beck, Rheinland-Pfalz miniszterelnöke és a brandenburgi kormányfő, Matthias Platzeck közül kerülhet ki. Szóba került, hogy a teljes elnökség lemond, többen - köztük az alelnök - máris bejelentették, hogy nem szeretnének újra kandidálni. Vezető kereszténydemokrata politikusok a nyilvánosság előtt óvták az SPD-t a párton belüli baloldali fordulattól, mert az a koalíció létrejöttét veszélyezteti.

A bajor miniszterelnök, Edmund Stoiber, aki a gazdasági tárcát kapta volna, nem várta meg, hogy milyen öszetételű SPD-vezetés alakul a két hét múlva esedékes pártkongresszuson. Úgy döntött, inkább marad Bajorországban, és nem megy be az Angela Merkel vezette kormányba. Elhatározását csak részben indokolja Müntefering visszalépése. Sérelmezte azt is, hogy vitába kellett bonyolódnia más tárca vezetőjével arról, hogy milyen feladatok tartozzanak a minisztériuma irányítása alá. Ebben pedig érzése szerint nem kapott megfelelő támogatást a kancellárjelölttől. A Frankfurter Allgemeine Zeitung szerint az SPD-n belüli bonyodalmak csak ürügyül szolgáltak Stoibernek, akinek Bajorország valójában fontosabb, mint a  felelőségvállalás a Merkel vezette kormányban.