Hegesztett karfákkal űzik el a hajléktalanokat

Vasakból "karfákat" hegesztetett több köztéri padjára a VII. kerületi önkormányzat, hogy ezzel megakadályozza a hajléktalanok odafekvését. Az ombudsman szerint ez olyan, mintha valakit a koszos cipője miatt nem engednének be egy áruházba, a Menhely Alapítvány pedig úgy véli: nagyon rossz üzenete van ennek pont abban a kerületben, ahol egykor gettó volt.

"Csak oda hegesztettünk karfákat, ahová azokat a lakók kérték. Többet egyelőre nem tervezünk" - mondta az [origo] megkeresésére Hunvald György. A fővárosi VII. kerület polgármestere azon kérdésünkre, hogy ha a hajléktalanok lefekvésének megakadályozása miatt a lakók ezt máshol is kérni fogják, folytatják-e a gyakorlatot, azt válaszolta: "Minket azért választanak meg, hogy teljesítsük a lakók kérését."

Az állampolgári jogok országgyűlési biztosának helyettese szerint ez az eljárás olyan, mintha valakit a koszos cipője miatt nem engednének bemenni egy luxusáruházba. Takács Albert hozzátette: "A hajléktalannak joga van hajléktalanul élni. Mesterségesen megakadályozni őt abban, hogy lefeküdjön egy padra, súlyosan sérti az emberi méltósághoz való jogot, ráadásul embertelen is."

Hunvald György erre azt felelte, hogy ő nem kíván vitába szállni az ombudsmannal, de ha a VII. kerület lépésével nem ért egyet a biztos, akkor nem ért egyet több vidéki, számos európai és tengerentúli város eljárásával sem.

A Menhely Alapítvány szóvivője is azt gyanítja, hogy a kerület vezetése külföldről leshette el ezt. Gurály Zoltán szerint nagyon rossz megoldás a probléma kezelésére, ha fizikai eszközt alkalmaznak az ellen, hogy a hajléktalanok használhassák a padokat. Szerinte különösen rossz üzenete van ennek pont a VII. kerületben, ahol egykor gettó volt.

Gurály Zoltán - aki egyébként épp a VII. kerületben segíti a hajléknélkülieket  - nem hiszi, hogy a lakók többsége ilyesmit kért volna. A polgármester erre azt állította, hogy az érintett Huszár utcát a lakókkal közösen alakították olyanná, amilyen most. Ha nem hisszük el, hogy ők kérték a hajléknélküliek odafekvésének megakadályozását, akkor menjünk ki a helyszínre - mondta a kerületi vezető.

Az [origo] azon kérdésére, hogy tervez-e valamit az ügyben, Takács Albert közölte: ajánlását nem kötelező betartania az önkormányzatnak, azt akár egy vállrándítással is elintézhetik. Ezért más módon, "az emberi jóérzésre apellálva" ír majd valamit, ezúttal nem ajánlást, hanem - ahogy fogalmazott: - "egy kicsit szentimentális esszét".

Gurály Zoltán szerint New Yorkban volt már hasonló eset miatt per, és ő is beszél majd egy jogásszal. Valószínűleg azonban nincs Magyarországon arra jogi lehetőség, hogy ez ügyben pert indítsanak, mert mint mondta, a hajléktalanok esetében ennél súlyosabb ügyekben sem tudnak jogi úton megoldást találni.

Budapesten jelenleg több mint 3000 hajléktalan él, a VII. kerület a legkisebb a fővárosban, mégis itt vannak a második legnagyobb létszámban hajléktalanok.