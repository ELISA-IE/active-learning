Lánynéven szólíthatjuk a BKV-buszokat

Női neveket ad az április elsején munkába álló ötven új busznak a Volvo Magyarország Kft. A BKV áldását adta az ötletre, melytől azt remélik, az utasok kevésbé rongálják majd a megszemélyesített járműveket.

Lányneveket viselnek áprilistól a BKV új buszai. Szűcs Árpád, az ötlet gazdája az [origo]-nak azt mondta: "ezzel talán elérhetjük, hogy az utazóközönség kevésbé rongálja meg a járműveket". Az ötlet onnan származik, hogy hajóknak és más szállítóeszközöknak is női neveket szoktak adni. Valahogy szerettük volna megszemélyesíteni a buszainkat - mondta Szűcs.

A BKV csak egy dolgot kért, hogy csak magyar hangzású neveket kapjanak a buszok, amelyeknek az oldalára és elejére ragasztott matricákból tudhatjuk majd meg a nevét. A buszsofőrök Szűcs Jenő szerint örültek, amikor megkapták a neveket tartalmazó listát. "Néhányan hiányolták, ha a listán éppen nem szerepelt a feleségük vagy a kislányuk neve" - mondta Szűcs.

A BKV és a Volvo bízik benne, hogy a csuklós buszokat nem firkálják majd össze, nem rongálják meg az ablakokat és az üléseket. Szűcs szerint ugyanis a vandálok éppúgy nem vigyáznak az új buszokra, mint a régiekre. Ez talán csak azért nem látszik, mert még újak a járművek - mondta. A BKV a névadás mellett máshogy is igyekszik vigyázni az új buszokra: a járművek hátsó részére kamerákat szereltek fel. A sofőrök egy kijelzőn így mindig láthatják, mi történik a csukló mögötti részen.

Az [origo] információi szerint az új buszok a következő neveket viselik majd: Éva, Anikó, Nikolett, Noémi, Judit, Gyöngyi, Emese, Szilvia, Gabriella, Vivien, Flóra, Krisztina, Zita, Julianna, Ágota, Tünde, Kata, Erzsébet, Ditta, Zsuzsa, Vera, Viktória, Blanka, Mónika, Bea, Mária, Janka, Andrea, Réka, Alma, Marietta, Annamária, Ágnes, Szandra, Orsolya, Tamara, Zsófia, Vilma, Márta, Stefánia, Piroska, Klára, Edina, Enikő, Angéla, Ildikó, Rózsa, Erika, Rita, Virág.

Wirth Zsuzsanna