A miniszterhez fordulnak a szexpláza miatt

Felháborodtak a ferencvárosi képviselők a Lurdy Házba tervezett szexpláza miatt. Ezért az önkormányzat keddi ülésén határozatot fogadtak el, amelyben felkérték Szili Katalin házelnököt és Lamperth Mónika belügyminisztert, hogy módosítsák a jogszabályokat, hogy megakadályozhassák a IX. kerületbe tervezett szexpláza megnyitását.

Rendkívüli ülést hívtak össze keddre a ferencvárosi önkormányzatnál. Az ülés célja az volt, hogy megvitassák, hogyan lehetne megakadályozni azt, hogy a IX. kerületben található Lurdy Házban szexplázát nyithasson egy vállalkozó. A jelenlegi jogszabályok szerint ezt ugyanis gond nélkül megteheti.

A kerület ezért Gegesy Ferenc (SZDSZ) polgármester javaslatára egyhangú szavazással elfogadott egy határozatot. Ebben felkérték Szili Katalin házelnököt, Lamperth Mónika belügyminisztert és a körzet országgyűlési képviselőit, hogy jogszabálymódosítással segítsenek megakadályozni a szexközpont megnyitását.

Az ülés közben a Fidesz bejelentette azt is, hogy aláírásgyűjtésbe kezdenek, hogy a kerületiek is kifejezhessék rosszallásukat a szexközpont terve ellen.