Nem szigorítanak a bankok

Növekedett a problémás minősítésű banki hitelek aránya az idén. A bankok többsége azonban nem tervezi a feltételek szigorításását - értesült a Világgazdaság. A lakáshiteleknél a feltételek további enyhítése várható. 

Egyelőre nincs arra utaló jel, hogy a bankok jelentősen szigorítanának a lakossági hitelezés feltételein. 

A Pénzügyi Szervezetek Állami Felügyeletének legutóbbi jelentése szerint a bankok kihelyezett hitelein belül a mérlegtételek minőségi összetétele romlott. A problémás minősítésű tételek aránya a tavaly év végi 2,86 százalékról 3,05 százalékra emelkedett. A háztartások hitelállományában szintén nőtt a problémás tételek aránya, és elérte a 2,65 százalékot. Ez az arány nemzetközi összehasonlításban ugyanakkor még mindig nem magas, csak az emelkedő tendencia adhat okot aggodalomra. 

A jegybank szerint nem várható, hogy a hitelintézetek szigorítanának a leendő adósaikkal szembeni elvárásokon. A lakáshiteleknél pedig az erősödő verseny miatt tovább enyhülhetnek az elvárások - írja a Világgazdaság. 