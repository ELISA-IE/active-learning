Olajmegvonással fenyegetőzik Venezuela

Leállítja olajszállításait az Egyesült Államoknak Venezuela, a világ ötödik legnagyobb olajexportőre, amennyiben Washington megpróbál sérelmet okozni az országnak - mondta indiai látogatásán Hugo Chávez venezuelai elnök.

Akarunk olajat szállítani az Egyesült Államoknak - nem akarunk elállni az olajszállítástól, kivéve, ha az amerikai kormány kicsit megbolondul, és megpróbál sérelmet okozni nekünk - mondta újságíróknak az indiai látogatáson tartózkodó venezuelai államfő Újdelhiben. Ha bármilyen agresszió történik, nem lesz olaj - tette hozzá.

Chávez és kubai kollégája, Fidel Castro a múlt hónapban azzal vádolta az Egyesült Államokat, hogy a venezuelai vezető meggyilkolására törekszik. A washingtoni külügyminisztérium nevetségesnek tartja az állítást. Az Egyesült Államok és Venezuela kapcsolatai egyre romlanak azóta, hogy Chávez 1999 februárjában hivatalba lépett. A dél-amerikai ország elnöke szerint Washington ismételt kísérleteket tesz a caracasi kormány destabilizálására. George Bush amerikai elnök kormányzata számára kényelmetlen Chávez bensőséges kapcsolata Castróval, valamint az, hogy amerikai vélemény szerint Chávez el akarja hallgattatni otthon a tájékoztatási eszközöket és politikai ellenfeleit.

Ali Rodríguez Araque venezuelai külügyminiszter az Amerikai Államok Szervezetéhez fordult országa panaszával, közvetve azzal vádolva Washingtont, hogy többször is megsértette Venezuela szuverenitását. A miniszter - az Egyesült Államok nevének említése nélkül - hangoztatta: kormánya hírszerzésének bizonyítékai vannak arra, hogy kísérlet történt Chávez likvidálására.