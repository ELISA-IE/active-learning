Már elérhető a Groupama jövő évi kgfb díja

A Groupama Biztosító Rt. nem akar egy erős árverseny részese lenni a kötelező felelősségbiztosítási (kgfb) piacon, ez ugyanis nem tesz jót, sem a társaságnak, sem a piacnak. A cég egyébként elsőként, már most közli sms-ben a jövő évi kötelező  díjat azoknak, aki regisztrálják magukat a cég honlapján. A Groupama várhatóan az idén lesz utoljára veszteséges. 

A terveknek megfelelően várhatóan jövőre már egyensúlyban lesz a Groupama biztosító mérlege, így az idén utoljára lesz kisebb veszteség a társaságnál. Konkrét számokat ugyanakkor a cég vezérigazgatója François Maresquier nem közölt a cég keddi budapesti sajtótájékoztatóján.

A társaság teljes biztosítási állománya jelenleg 11,5 milliárd forintot tesz ki, aminek a 65 százaléka kapcsolható gépkocsikhoz. A 20 százalék vagyonhoz köthető, míg 5 százalékot az utasbiztosítások tesznek ki.

A sajtótájékoztatón a társaság vezetői azt is bejelentették, hogy mától a honlapjukon elérhetővé teszik a jövő évi kgfb díjaikat. Ezt minden egyes ügyfélnek a regisztrálás után sms-ben küldik el, ami természetesen semmilyen kötelezettséget nem jelent. Azok akik novemberig regisztrálják magukat, és utána szerződést is kötnek, ingyen utasbiztosítást kapnak 2006-ra. 

A Groupama Biztosító Rt. ezzel a lépéssel azt akarja elérni, hogy az ügyfeleknek 2-3 hét helyett 5-6 hét gondolkodási időt biztosítsanak. A társaság tapasztalata szerint ugyanis a kgfb tarifák október végi közzétételét követően az ügyfeleknek gyakorlatilag 2-3 hetük marad arra, hogy megismerjék a jövő évi díjakat, illetve döntsenek, hogy mely biztosítónál kívánják megkötni kötelező biztosításukat. 

A társaság egyelőre a teljes díjtáblázatát az éles versenynek köszönhetően nem hozza nyilvánosságra, csak a hónap végén. A prioritásokról sem adtak egyelőre tájékoztatást, csupán annyit közöltek, hogy éles árversenyben nem akarnak részt venni. Ez ugyanis nem tesz jót a társaságnak, és a piacnak sem. A Groupama ezért korrekt piaci árakat nyújt az ügyfeleknek.