Májusra lecsökkentik a kátyúk számát

Hamarosan tűrhető határ alá szorítják a kátyúk számát a fővárosi utakon - ígéri a Fővárosi Közterület-fenntartó Rt. A tervek szerint kedvező időjárás esetén május végére csupán 200 kátyú marad a főváros kezelésben lévő utakon - írja a Népszabadság.

Mivel már lehetővé teszi az időjárás, a Fővárosi Közterület-fenntartó (FKF) Rt. a kátyúk végleges és tartós javítását végzi. Hideg időben többnyire csak ideiglenesen szüntették meg az úthibákat - írja a Népszabadság. Csanádi Csaba, az FKF Rt. közútfenntartási igazgatója szerint most a lyukat körülvágják és meleg aszfalttal, öntött vagy hengerelt technológiával tömik be azokat. Áprilisig összesen 36 609 kátyút regisztráltak az útellenőrök, amelyek közül eddig 35 907-et javítottak. Elvileg tehát mostanra csak 702 kátyú maradt, viszont időközben továbbra is keletkeztek úthibák. 

A lap szerint májustól, egy a korábbiaknál komolyabb fővárosi program keretében 13 milliárd forintot fordítanak 47 kilométernyi fővárosi közút felújítására. Emellett megelőző karbantartó munkát is folyamatosan végzik. 

Az utakon közlekedőket azonban nemcsak a kátyúk veszélyeztetik, hanem az aszfalt gyakran arasznyi mélységű és magasságú felgyűrődései. A haladási iránnyal párhuzamos bakhátak vagy a kereszteződések közelében kialakult gyűrődések jelentősen igénybe veszik a járművek futóművét és veszélyeztetik a közlekedők biztonságát is - írja a Népszabadság. 