Számos hibát elkövetett a CIA Irak-ügyben

A CIA és a többi hírszerző szolgálat súlyos hiányosságait tárta fel az iraki tömegpusztító fegyverekkel foglalkozó elnöki bizottság csütörtök reggel közzétett jelentése. A vizsgálóbizottság szerint nem igaz, hogy a Fehér Ház vagy a Pentagon nyomást gyakorolt volna a hírszerző szervezetekre, hogy azok helyzetértékeléseikkel igazolják a küszöbönálló inváziót.

Az elnöki vizsgálóbizottág 14 hónapos, többségében zárt meghallgatások után csütörtök reggel juttatta el jelentését George Bush amerikai elnöknek. A vizsgálat az amerikai titkosszolgálatok, elsősorban a CIA azóta hibásnak bizonyult helyzetértékelésével foglalkozik. A CIA az iraki invázió előestéjén Szaddám Huszein fegyverprogramját súlyos fenyegetésként ítélte meg az Egyesült Államok biztonságára nézve. Irak megszállása után egy független amerikai vizsgálóbizottság mintegy egyéves vizsgálat után megállapította, hogy a tömegpusztító fegyverek kifejlesztésére irányuló programokat Irakban az invázió előtt már több mint egy évtizeddel leállították.

A jelenlegi elnöki vizsgálóbizottság, miután a teljes vizsgálati anyagot eljuttatta az elnöknek, egy négyszáz oldalas nem titkosított verziót is nyilvánosságra hozott. A The Los Angeles Times szerdán több olyan tisztségviselőt is idézett, amelyik már olvasta a riport titkosítás nélküli részeit. Azt állították, hogy a jelentés komoly hiányosságokat mutatott ki az iraki tömegpusztító fegyverek mellett az iráni és az észak-koreai atomprogramra irányuló hírszerzéssel kapcsolatban is. 

Az elnöki vizsgálóbizottság mind a három esetben megállapította, hogy a hírszerző és titkosszolgálatok a közvetlen felderítés helyett túlnyomó többségében inkább műholdas képekre, lehallgatott beszélgetésekre, továbbá menekültek elbeszéléseire támaszkodik, ami az értékelés szerint nem képes pótolni a hagyományos, hírszerző tisztekkel és beszervezett informátorokkal folytatott kémtevékenységet.

A jelentésnek csak a kisebbik része foglakozik azzal a feltételezéssel, hogy a kormányzati szervek politikai nyomást gyakoroltak volna a hírszerző ügynökségek magasabb pozícióban lévő tisztségviselőire, hogy azok eltúlozzák az iraki fegyverprogram fenyegetését. Egy, a jelentésbe betekintést nyert titkosszolgálati tisztségviselő szerint a jelentés "semmilyen adatot nem tartalmaz arról, hogy bármilyen módon befolyásolták volna a hírszerzést".

Ray McGovern korábbi CIA-hivatalnok szerint viszont a jelentés  "része annak a kísérletnek, hogy a Fehér Házról és a Pentagonról elhárítsanak minden felelősséget". A Guardiannak nyilatkozó Ray McGovern szerint Dick Cheney alelnök egy hónappal az iraki háború kitörése előtt számos alkalommal meglátogatta a CIA Langley-beli főhadiszállását, hogy a titkosszolgálat vezetőivel megbeszéléseket folytasson az állítólagos iraki tömegpusztítófegyver-programról. Szintén a háború kitörése idején a titkoszolgálat ombudsmanja is többször úgy nyilatkozott, hogy a titkosszolgálati elemzőkre folyamatos nyomás nehezedett, hogy találjanak kapcsolatot Szaddám Huszein és az al-Kaida között.

A Guardian szerint azt a szenátusi vizsgálatot, amely a titkosszolgálati jelentések esetleges politikai befolyásolásával foglalkozott volna, már korábban elnapolták a 2004 novemberi amerikai elnökválasztások választások utánra, és mostanra úgy fest, hogy a szenátusi vizsgálóbizottság elnöke, a republikánus Pat Robers azóta csöndben ejtette is az ügyet. Később viszont, a szenátus hírszerzési bizottsága előtt egyetlen CIA-dolgozó sem állította, hogy megváltoztatta volna az elemzését az adminisztráció kedvéért.