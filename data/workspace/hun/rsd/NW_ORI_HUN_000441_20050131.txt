Drágítaná az olajat az OPEC

Nem változtatta meg termelési kvótáját, de felfüggesztette az általa kívánatosnak tartott ársávot az OPEC. Az olajkartell szerint a magas olajárak nem lassítják a világgazdasági növekedést. 

A világ olajkeresletének 40 százalékát biztosító OPEC-tagországok termelése továbbra is napi 27 millió hordó marad - döntöttek a szervezet tagországainak olajminiszterei vasárnap Bécsben. 

Ahmad Fahd al-Sabah kuvaiti olajminiszter, a szervezet vezetője szerint a magas olajárak nem hátráltatják a világgazdaság fejlődését. A politikus véleményét elemzők alátámasztják, mivel a gyenge dollár sok ország számára még elviselhetővé teszi az egy évvel korábbinál 40 százalékkal magasabb olajárat. 

Stratégiai váltást jelent a BBC szerint az olajkartell üzletpolitikájában, hogy míg korábban az OPEC a piaci árstabilitás érdekében lépett fel nyilatkozataiban, most a magasabb olajár tartósságát igyekeznek biztosítani: a tagországok felfüggesztették 2000 óta hivatalos, 22-28 dolláros hordónkénti célárukat.