Elzavarták a lázadó kanizsai MSZP-seket

Egy ismeretlen fiatal ügyvédet akartak indítani az MSZP egyik ismert figurája - Göndör István frakcióvezető-helyettes - helyett Nagykanizsán. A helyi szervezet azonban elbukott, az elnökséggel szembeszegülőket leváltották, az új vezető testület pedig már rábólint Göndörre. 

A képviselőjelölt állítás körül kialakult konfliktus rendezését ígéri az MSZP hétvégén újjáalakult nagykanizsai szervezete, valamint a párt országos elnöksége is. A vita azért robbant ki, mivel a nagykanizsai szervezet az 1994 óta országgyűlési képviselő Göndör István helyett, a helyi szervezeten belül népszerűbb Fodor Csaba ügyvéd jelölését támogatta. Az országos elnökség azonban végig Göndör mellett állt ki, aki jelenleg az MSZP frakcióvezető-helyettese. A vita végül odáig fajult, hogy a párt etikai bizottsága szeptember 5-én feloszlatta a városi szervezetet, a kanizsaiak ugyanis az előírt határidőig nem állítottak új jelöltet.

A hétvégén újjáalakult helyi szervezet elnökségét viszont két fő kivételével ugyanazok alkotják mint a feloszlatott csoportot, többek között az elnök személye is változatlan maradt. Böröcz Zoltán, a nagykanizsai MSZP elnöke az [origo]-nak elmondta: a tiltakozással Nagykanizsa egyszerűen a jogos demokrácia igényének adott hangot, a vitát azonban nem akarják kenyértörésig folytatni. A továbbiakban mindössze azt tervezik, hogy levélben kérik az országos elnökségtől: a képviselőjelölt állításról döntő országos választmány elé Göndör mellett terjesszék be Fodor nevét is, valamint kapják vissza a jelöltállítás jogát. Böröcz hozzátette: amennyiben elutasító választ kapnak, a nagykanizsaiak akkor is lezártnak tekintik a vitát.

A nagykanizsai elnök szerint Fodor indításával a fiatalabb generációnak akartak esélyt adni. Göndört pedig a tervek szerint Lenti környékén indították volna azzal a céllal, hogy megszorongassák az ott hagyományosan erős embernek számító fideszes Nógrádi Lászlót. Böröcz szerint ezzel a taktikával sikerült volna javítani az MSZP Zala megyei pozícióin, ráadásul Göndör bejutása se került volna veszélybe, mivel a megyei listán előkelő helyen szerepelt volna. A nagykanizsaiak értetetlenül fogadták a koncepció elutasítását, aminek a hátterében szerintük az állt, hogy Göndör egyszerűen megsértődött, amiért a választókörzete nem jelölte újra.  Minderről az [origo] szerette volna megkérdezni Göndör Istvánt is, a képviselő azonban többszöri megkeresésünkre sem reagált.           

Nyakó István, az MSZP szóvivője szerint a párt azért állt ki kövezetesen Göndör mellett, mivel a városban végzett közvélemény-kutatás szerint toronymagasan vezet Fodor előtt. A szóvivő szerint hiába népszerűbb a helyi tagság körében Fodor, a városi szervezet nem magának, hanem a választók számára állít jelöltet. Nyakó szerint Fodor jelölésére azért sincs semmi esély, mivel indítását már korábban megvétózta az elnökség.

Az MSZP-ben nem csupán Göndör István jelölése kapcsán merült fel vita. Zuschlag János indítása a 2006-os parlamenti választásokon például azt követően is felmerült, hogy a Terror Háza előtt tett antiszemita kijelentése miatt kénytelen volt lemondani mandátumáról. A kiskunhalasi szocialisták annak ellenére is ragaszkodnak Zuschlag indításához, hogy  Szekeres Imre, a párt alelnöke augusztusban kijelentette: nem lenne kívánatos az MSZP számára, ha Zuschlag János képviselőjelölt lenne.