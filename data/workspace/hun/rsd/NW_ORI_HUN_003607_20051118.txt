Több tucat halottja van a mecsetrobbantásnak

Legalább 74 ember meghalt egy iraki mecsetekben elkövetett öngyilkos merényletben. Az akció idején az imaházak tele voltak hívőkkel.

Legalább 74 halottja és 62 sérültje van a pénteken két síita mecset ellen elkövetett öngyilkos merényletnek az iraki Hanákín városában - közölték hivatalos forrásból. Az öngyilkos merénylők testükre erősítették a pokolgépeket, úgy hatoltak be a síita kurdok által látogatott imaházakba. A mecsetek zsúfolásig voltak telve a pénteki ima miatt.

A Bagdadtól 140 kilométernyire északkeletre, az iráni határ mellett fekvő várost főként síiták és kurdok lakják. Az utóbbi időben támadások sorát követték el síita mecsetek ellen Irakban, néhány hete legkevesebb 29-en haltak meg egy szintén síita mecset elleni támadásban a Bagdadtól délre fekvő Muszajjibban. Válaszként időről időre szunnnita imaházakat is értek támadások.

A december 15-re kitűzött választások közeledtével kiéleződtek Irakban a többségi síita és a kisebbségi szunnita arabok közötti feszültségek.