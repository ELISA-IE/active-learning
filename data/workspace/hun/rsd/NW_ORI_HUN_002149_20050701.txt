Kortárs műalkotásokat kapnak az egyetemek

Kortárs művészeti alkotások is díszítik majd az új felsőoktatási létesítményeket - közölte Magyar Bálint oktatási miniszter. Az alkotások megrendeléséhez és a pályázatok koordinálásához szakmai zsűrit hoztak létre - írja a Népszabadság.

Kortárs művészeti alkotások díszítik majd az úgynevezett Public Private Partnership program keretében - magántőke bevonásával - 2008-ig felépülő új felsőoktatási épületeket. A program keretében 14 felsőoktatási intézményben húznak fel új épületeket, hét egyetemen és főiskolán felújítják a meglévő létesítményeket, 17 ezer kollégiumi helyet korszerűsítenek. 

Az oktatási tárca kezdeményezésére a felsőoktatási intézmények és a beruházók a szerződésekben vállalták, hogy a fejlesztések összértékének egy százalékát, 1,75 milliárd forintot kortárs alkotások vásárlására különítik el, a műveket pedig beépítik az új vagy a felújított épületekbe. Az eddig megkötött szerződések alapján 400 millió forint áll ehhez rendelkezésre. Az alkotások megrendeléséhez, valamint a pályázatok koordinálásához szakmai zsűrit hoztak létre - írja a Népszabadság.