Levélben riogatják a hangoskodókat

Horváth Csaba MSZP-s képviselő, II. kerületi polgármester egy civil szervezet kezdeményezésére minden fővárosi háztartásba eljuttatott egy levelet, amely a szabálysértési törvény rendzavarókkal kapcsolatos módosítását ismerteti. A levél példákkal szemlélteti, hogy nem számít szabálysértésnek, ha bőg a szomszédban a csecsemő, viszont ki lehet hívni a rendőröket, ha a szomszéd házibulit rendez, és a sokadik kérésre sem halkítja le kicsit a zenét.

Eddig még nem volt arra példa, hogy egy országgyűlési képviselő levélben tájékoztassa a lakosokat egy új törvény elfogadásáról. Horváth Csaba MSZP-s képviselő, II. kerületi polgármester viszont ezzel a módszerrel élt, amikor az általa kezdeményezett, majd elfogadott szabálysértési törvény módosításáról írt körlevelet. A törvény szerint a jövőben szabálysértést követ el az a csendháborító, aki például éjszaka kopácsol, hangosan zenét hallgat, vagy rendszeresen beleköt a szomszédba.

 

A 800 ezer példányban elkészült levelet a Budapest 23 Mozgalom nevű szervezet készítette és küldte körbe valamennyi budapesti háztartásba. Horváth Csaba az [origo]-nak azt mondta: ő csak a "szakmai hátteret" adta, a levelet magánfelajánlásokból készítették el és terjesztették, de az anyagi vonatkozásról a szervezet nem kíván nyilatkozni.

 

"Ez egy speciális törvény, mert kivételesen sok embert érint. Sok lakóközösségben alakultak ki feloldhatatlan konfliktusok, erre próbál ez a jogszabály segítséget adni" - mondta Horváth. Hozzátette: a levélre azért volt szükség, mert számos félreértés látott napvilágot, például, hogy ezentúl mindenki feljelentget majd mindenkit.

 

A levél ezért példákkal szemlélteti, mikor érdemes kihívni a rendőröket és mikor nem. Például ha a szomszéd csecsemő rendszeresen sír, és ezzel zavarja a lakókat, akkor az nem számít szabálysértésnek, viszont elvárható, hogy a lakók közösen megbeszéljék a problémát és megoldást keressenek. Ugyanígy kell eljárni hangos családi veszekedés esetén is. Ha valaki házibulit rendez, akkor is toleránsnak kell lennie a szomszédoknak, főleg, ha az illető előre szólt. Ha viszont a lakók többszöri kérésére sem halkítják le kicsit a zenét, és ezért senki nem tud aludni, akkor érdemes kihívni a rendőröket - áll a levélben. A rendőrök dolga intézkedni azzal a lakóval szemben is, aki rendszeresen beleköt a szomszédokba. Csendháborításnak számít az is, ha valaki éjjel fúr-farag vagy berregteti a fűnyírót. A nappal végzett munkák - például lakásfelújítás - zaját viszont el kell viselnie a lakóknak.

 

Az Országgyűlés decemberben fogadta el Horváth Csaba javaslatát. A törvény szerint szabálysértésnek kell tekinteni bármely helyszínen elkövetett rendzavarást és kirívó közösség elleni viselkedést. A randalírozót a bíróság akár 150 ezer forint pénzbírsággal vagy 60 nap elzárással is sújthatja. A változtatás a korlátozottan nyilvános hely fogalmát vezeti be a jogszabályba. E szerint aki például társasház közös helyiségében, moziban, színházban vagy hivatali épület nem hivatali helyiségében verekszik vagy csendháborítást követ el, a korábbiakkal ellentétben büntethető.

 

Horváth Csaba közölte: elképzelhető, hogy a jövőben is élnek ezzel a módszerrel, ha hasonlóan fontos, sokakat érintő törvény születik.