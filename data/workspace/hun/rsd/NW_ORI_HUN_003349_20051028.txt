Nyugati országokban jóval több a traffipax

A magyarországi sebességmérők és közlekedési rendőrök száma messze elmarad az európai átlagtól, holott a legtöbb közúti balesetet a gyorshajtók okozzák - írta hétfőn a Népszabadság. Az autósokat sokszor a traffipax sem tántorítja el a szabálytalankodástól, a bírságot nem fizetik be.

A jelenleginél hatszor több, körülbelül 600 lézeres sebességmérőre lenne szükség Magyarországon - mutatott rá egy közelmúltban megrendezett szakmai konferencián Holló Péter, a Széchenyi István Egyetem tanára, az MTA doktora. 

Svájcban és Franciaországban ötször-hatszor annyi traffipax figyeli az autósokat, mint hazánkban - olvasható a Népszabadság hétfői számában. Ausztriában, ahol a magyarral közel azonos nagyságú úthálózaton kétszer annyi autó jár, 1200 lézeres sebességmérőt működtet a rendőrség.

Magyarország a közlekedési rendőrök számában is elmarad az európai átlagtól, pedig hazánkban.még mindig a gyorshajtás a legfőbb baleseti ok az előzési és kanyarodási szabályok megsértése mellett. Svájcban és Portugáliában az autók számához viszonyítva másfélszer, a lakosság lélekszámához viszonyítva háromszor, az úthálózat hosszát tekintve pedig tízszer annyi közlekedési rendőr teljesít szolgálatot, mint Magyarországon. A magyar közlekedésrendészet létszáma 2800 fő, 100 ezer lakosra tehát 28 közlekedési rendőr jut, míg Svájcban 79, Portugáliában pedig 47.

Sok autós pontosan tudja, mely útszakaszokon lehet traffipaxok felbukkanására számítani. Az Országos Rendőr-főkapitányság illetékesei is elismerik, hogy a járőrök gyakran következmények nélkül villogtatnak. Ha a rendőrség nem állítja meg az autóst, csupán bemérik és lefotózzák, a szabálytalankodó könnyen elbliccelheti a bírságot. A Népszabadság szerint a rendőrkapitányság már sokszor ki sem küldi a tulajdonosnak a felszólítást, hogy nevezze meg, a kérdéses időpontban ki vezette a gépkocsiját. A legtöbben ugyanis azt válaszolják, hogy "nem tudják" vagy "valamelyik közeli hozzátartójuk volt, akit törvény adta jogukkal élve nem kötelesek megnevezni".

Az ORFK szerint az lenne a megoldás, ha ilyenkor a gépkocsi tulajdonosával szemben járhatnának el. Az is fölmerült, hogy menetlevél vezetésére kellene kötelezni azokat, akik rendszeresen arra hivatkoznak, hogy "nem tudják megmondani, a szabálysértés időpontjában ki vezette az autójukat". A jogszabály-módosítás azonban egyelőre várat magára.