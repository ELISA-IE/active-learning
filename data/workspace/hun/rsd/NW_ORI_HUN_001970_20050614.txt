Egy kamaszos háborús bűnös szerelmes levelei

Szót ejt az újabb politikai fejleményekről és hosszasan elmélkedik unokáin is, mégis leginkább a felesége utáni forró vágyakozás tűnik ki azokból a levelekből, melyeket a Hágában népirtással vádolt egykori boszniai szerb elnök, Radovan Karadzic írt. A dokumentumokat a brit Times közölte kivonatos formában. A lapnak egy Karadzic után nyolc éve nyomozó ismeretlen juttatta el a 2001 és 2002 között keletkezett leveleket.

A "legkedvesebb emberi lénynek" nevezett asszonyának "vulkánként feltörő érzelmeiről" ír. Újabb titkos találkákat kér a nőtől, és azt írja neki, kamasznak érzi magát. "Szemeim..., füleim és kezeim..., egész lényem éhezik" rá. E szavak azonban nem egy romantikus regényből valók, bár tény, hogy egy költő vetette őket papírra: írójuk Radovan Karadzic, Európa háborús bűnök miatt egyik legkeresettebb személye.

Az idézett sorok azokban a levelekben olvashatók, melyeket egy Karadzic után már nyolc éve nyomozó ismeretlen juttatott el a Times című brit napilapnak. A fél tucat, 2001 áprilisa és 2002 decembere között keletkezett levél durva angol fordításos átiratát a Times szerint azért szivárogtatták ki, hogy ráirányítsák a figyelmet a volt boszniai szerb vezetőre, a srebrenicai vérengzés közelgő tízéves évfordulója előtt. Srebrenicában közel nyolcezer muzulmánt gyilkoltak le. A tettért Karadzicot tette felelőssé a hágai Nemzetközi Törvényszék, a történtek miatt népirtással vádolják. A brit lap szerint a kiszivárogtatás összefügg azokkal a találgatásokkal, melyek szerint Ratko Mladic, Karadzic egykori katonai parancsnoka esetleges feladásáról tárgyal.

A leveleket feltehetően a NATO békefenntartói foglalták le, amikor átkutatták a Karadzic család palei ingatlanait Bosznia-Hercegovinában. Hágához közeli források szerint az iratok eredetiek - írja a Times.

Az Úr "óv és erőt ad"

A levelek írója ugyan figyelmesen elkerüli, hogy felfedje hollétét, az írásokból sok minden kiderül a boszniai háborús bűnök miatt keresett férfi hangulatáról és arról, hogyan sikerült neki ilyen sokáig megúsznia, hogy elfogják.

Mint írja, "egy egész zászlóalj" kellene ahhoz, hogy felfedezzék búvóhelyét, és "valóban szükséges óvatosnak lenni, de nem kell annyira félni". Az Urat dicséri, mert "óv és erőt ad". A hágai törvényszéknek magát feladó egykori alelnökét, Biljana Plavsicot "szenilis, megtévesztett és megfélemlített öregasszonynak" nevezi.

Feleségével Liljanával (vagy Lilivel) folytatott levelezését futárok útján bonyolították. Két hírvivőt meg is nevez, egyiket úgy emlegeti, mint "Brkic", míg a másikat egyszerűen úgy, hogy "a szajha".

Kicsik a ruhák

Egyik levelében megköszöni, hogy neje ruhákat küldött neki: "Köszönöm az ajándékokat. A ruhák kicsik, és a pólók két mérettel kisebbek, úgyhogy ne küldj többet. A színes ingekkel minden rendben, jóllehet XXL-esként kissé nagyobbak is lehetnének, de nekem tökéletesen megfelelnek. Azt hiszem, nagyon elegánsan festek bennük... Most már zokniból is elegendővel rendelkezem."

Az írásokból kiderül, hogy felesége meglátogatta őt rejtekhelyén, és az is, hogy az utóbbi öt évben nem találkoztak. Egy újabb találkozót is tervez az asszonnyal: "Azt hiszem, te is legalább annyira el szeretnél, jönni, mint amennyire én is akarom. De nem csak rajtam múlik, R. is azon dolgozik, hogy... ezt meg tudjuk oldani." Az nem derül ki, hogy ki lehet az az R. "Tudom, hogy ez egy kényes kérdés, mindig is az volt. Most nyáron alkalmas lenne, mert itt mindenki elmegy valahova, és nem lenne gond. Igaz, hogy mindenről készülhet jelentés, de ha valami számottevő történik, vissza tudsz menni ugyanoda két óra múlva, és megismételhetjük az egészet órákkal később másutt, vagy ugyanott, váltás után".

Sóvárog felesége után

Az idézett részeken kívül családi és üzleti ügyekre is kitér a volt elnök, például a családi rádióállomás eladásáról és egy palei lakás megvásárlásáról is ír röviden, valamint kommentálja a politikai fejleményeket, illetve hosszasan elmélkedik unokáiról.

A Times szerit azonban a levelekből leginkább Karadzic felesége utáni sóvárgása tűnik ki. A házaspár még diákkánt ismerkedett össze - mindketten pszichiáternek tanultak Szarajevóban.  "Kedvesem, lassan négy évtizede te vagy számomra a legkedvesebb emberi lény" - írja 2002. december 24-én. "Szeretlek, és képzeletben megcsókollak az ajkad és az állad között. Felállsz és izzó szemekkel nézel rám. Végtelenül szeretlek. Alig várom, hogy újra lássalak, és karjaimban tartsalak... Nem akarom a levélben leírni, hogy miket csinálunk majd és mi mindent akarunk majd csinálni, ha találkozunk - szégyellem magam."

Karadzicot utoljára egy belgrádi étteremben látták 2001 augusztusában. A békefenntartók és a hágai ügyészek szerint valahol Bosznia és Montenegro hegyvidékein bujkál, jóllehet ezt semmilyen bizonyíték nem támasztja alá. Már többször szerveztek akciót őrizetbe vételére, de az összes kínos kudarcba fulladt.

Radovan Karadzic 1945 júniusában született a montenegrói Savnikban. Apja szerb nacionalista gerillaként szinte Karadzic teljes gyermekkora alatt börtönben ült. 1960-ban Szarajevóba ment tanulni, itt ismerkedett meg későbbi feleségével. 1968-ban adta ki első verseskötetét, 1971-ben végzett az egyetemen, és pszichiáter lett. 1990-ben részt vett a Szerb Demokrata Párt megalapításában. A párt Nagy Szerbia létrehozását követelte. 1992-ben a Boszniai Szerb Köztársaság elnökévé nevezte ki magát, ekkor tört ki a boszniai háború. 1995-ben vádolták meg népirtással, tábornokával, Ratko Mladiccsal egyetemben a srebrenicai vérengzések miatt. 1996-ban bejelentette visszavonulását a politikától, és eltűnt. Azóta bujkál, az ENSZ szerint a belgrádi kormányzat aktív támogatásával.