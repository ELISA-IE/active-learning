Luxusszállodák etetik a hajléktalanokat

Ötcsillagos budapesti luxushotelek is beszállnak a belvárosi hajléktalanok étkeztetésébe. Hat szálloda vezetői hat napon át osztanak ételt a rászorulóknak, igaz, nem a saját épületükben, hanem a lipótvárosi önkormányzatnál.

Az V. kerületi önkormányzat kezdeményezésére hat belvárosi luxusszálloda is bekapcsolódik a hagyományos karácsonyi ételosztásba, így három nap helyett kilenc napig juthatnak meleg ebédhez a rászorulók Belváros-Lipótvárosban. December 23-án, 25-én és 26-án a kerületi önkormányzat, december 27-étől január elsejéig pedig minden nap egy-egy luxusszálloda várja a hajléktalanokat és rászorulókat a polgármesteri hivatal Erzsébet téri épületében egy tál meleg étellel.

A karácsonyi ünnepek időtartama alatt az első három alkalommal 400-400, azután naponta 250 adag meleg ételt osztanak ki minden nap déli 12 órától, a lebonyolításban közreműködik az Oltalom Karitatív Egyesület is. A hat ötcsillagos szálloda, a Le Meridien Budapest, a Kempinski Hotel Corvinus, a Budapest Sofitel, a Budapest Marriott, a Gresham Palace Four Seasons Hotel, valamint a Hotel InterContinental hozzájárulásának köszönhetően idén így jóval többet tudnak fordítani a rászorulók étkeztetésére a belvárosban.

"A szállodák anyagi segítségével képesek vagyunk megháromszozni az ételosztási napokat" - mondta el megkeresésünkre Steiner Pál, az V. kerület polgármestere. Hozzátette: nagyon jó együttműködés kezd kialakulni a hotelekkel, reméli, hogy hagyomány lesz a most első alkalommal megvalósuló közös étkeztetésből. 

Dudás Ildikó, a Kempinski pr-menedzsere elmondta az [origo]-nak, hogy az ételosztásban részt vesznek majd a szállodák vezető beosztású munkatársai is. Kérdésünkre, hogy vajon a luxuszállók neves szakácsai készítik-e az ételeket, elmondta: "Egy külsős cég főzi majd az ételt, mi megkóstoltuk a paprikás krumplijukat kolbásszal, és nagyon finom volt. Olyan étel kell a hajléktalanoknak, amitől megerősödhetnek."

A pr-menedzser a támogatás nagyságáról nem kívánt beszélni, Steiner Pál viszont elmondta, hogy "háromszáz forint az ételek normája, ha ezt beszorozzák a kiosztott ételek számával, akkor kiszámolható az önkormányzat és a szállodák hozzájárulásának mértéke".

Lencsés Csaba