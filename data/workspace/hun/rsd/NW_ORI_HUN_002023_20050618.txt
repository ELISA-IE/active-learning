Kettős horgásztragédia Fejér megyében

Két horgász halt meg pénteken este egy Fejér megyei tóban. Az egyik vízbe fulladt, a másikat társa kihúzta ugyan a partra, de rövid idő múlva ő is meghalt.

A horgászó, több fős társaság egyik tagja csónakkal beevezett a Kislók-pusztai tó közepébe, hogy beetesse a halakat. A 2 méteres vízben a csónak felborult, a benne ülő férfi azonnal elmerült. A parton álló társa ezt látva rögtön vízbe ugrott, hogy kimentse, de ő is elmerült. Akkor a társaság harmadik tagja próbált a bajbajutottak segítségére sietni: egyiküket sikerült ugyan kihúznia a partra, de az röviddel azután meghalt. A másik férfit már csak holtan tudták partra húzni. A Fejér Megyei Rendőr-főkapitányság közleménye szerint a Sárbogárdi Rendőrkapitányság szakértők bevonásával, államigazgatási eljárás keretében vizsgálja a rendkívüli halál bekövetkezésének okait és körülményeit.