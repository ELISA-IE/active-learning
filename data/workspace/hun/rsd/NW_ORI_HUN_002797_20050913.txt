Az OTP is hitelezi a kolozsvári Polus Centert

A jövő ősszel nyíló kolozsvári Polus Center 140 millió eurós beruházásának több mint felét az OTP vezette konzorcium hitelezi a TriGránit Rt.-nek. A fejlesztő további romániai és térségbeli akciókra készül.

Az OTP vezette konzorcium (tagok: OTP, MKB, OTP Romania) 85 millió eurós hitelt nyújt a TriGránit Fejlesztési Rt.-nek a kolozsvári Polus Center megépítéséhez. A 140 millió eurós beruházást a nyár végén kezdték és jövő novemberre várhatóan befejezik - közölte a Világgazdasággal Török Árpád fejlsztési igazgató. Ez az első külföldi tranzakciója a TriGránitnak azóta, hogy Csányi Sándor 10, Nathaniel Rothschild pedig 15 százalékos részesedést szerzett augusztusban az ingatlanos óriásvállalatban. Román lapok szerint a most formálódó pénzügyi tranzakció az egyik legnagyobb lesz az idén. 

Csányi Sándor, illetve az OTP Bank kapcsolata a TriGránittal korántsem új keletű. A bank 2003 elején például öt és fél éves futamidőre 93 millió eurós hitelt adott a társaságnak, s többször elhangzott az is, a regionális terjeszkedésben sokat segíthet a hitelintézet utóbbi években egyre fejlődő hálózata a környező országokban. Legutóbb a két társaság abban a konzorciumban tűnt fel együtt, amelyben a Mollal, a velencei repteret üzemeltető céggel és az ugyancsak Demján-érdekeltségű Euroinvesttel közösen a Budapest Airport privatizációs tenderén pályáztak - sikertelenül. 

A környező országokban való terjeszkedésnél sokat segíthet a TriGránitba 15 százalékkal beszállt Rothschild-leszármazott is. Az új tulajdonos ugyanis konkrét ukrajnai beruházási javaslattal érkezett a céghez. 

Az idén indított projektek összértéke elérheti a 250 millió eurót is a TriGránitnál. 

Kolozsváron egy amerikai típusú, egyszintes bevásárló- és szórakoztató központot építenek a nemrégen megvásárolt 37,4 hektáros telken. A nettó 60 ezer négyzetméteres eladóteret magába foglaló komplexumban bérlő lesz a francia Carrefour (14,4 ezer négyzetméter) hipermarketlánc, ezenkívül a Domo és az Altex elektronikai társaság, egy bútort és egy lakásfelszerelést árusító lánc, továbbá egy multiplex mozit üzemeltető vállalat is. Eddig körülbelül 65 százaléknyi terület talált gazdára. 

Az átlagos bérleti díjat - a várható nagy forgalomra való tekintettel - 20-60 euró között állapították meg. Kolozsváron és vonzáskörzetében (a 15-20 percnyi autóútra található 5-6 megyében) összesen 3,2-3,5 millióan élnek. A térségben nincs hasonló létesítmény, ezért a TriGránit regionális bevásárló- és szórakoztató-központnak tekinti a Polust. 

Szakértők szerint a bérleti díj részben azért viszonylag magas, mert nincs számottevő hipermarket- vagy szakáruházi konkurencia. A TriGránit egyébként kereskedelmi parkot szeretne kialakítani projektcége, a Polus Transilvania tulajdonában lévő telken. A fejlesztési igazgató szerint bútoráruház, barkácslánc tagja vagy autószalonok is helyet kaphatnak a területen. A telek tulajdonjogáról vita volt a projektcég és a helyi állatorvos-tudományi egyetem között, utóbbi kísérletekre használta a területet. Végül a Polus azért kezdhetett építkezni, mert az idén júniusban hatályba lépett az építési engedélye. Az építkezés során kizárólag romániai bejegyzésű alvállalkozókat foglalkoztatnak. 

Török Árpád megerősítette, hogy folytatódnak az egyeztetések a TriGránit és a bukaresti hatóságok között a román fővárosba tervezett városközpont kivitelezéséről. A tavasszal aláírt megállapodás értelmében egy akár több száz ezer négyzetméteres negyedet létesítenek Bukarestben, részben a budapesti West End City Center mintájára, de kicsit nagyobb méretben. A jelen állás szerint feltehetően jövő év tavaszára körvonalazódik, hogy mikor kezdhetik el munkálatokat. A 800-1000 millió euró közötti összegből megvalósuló városnegyed kivitelezése a tervek szerint 2006 második felében indulhat - fűzte hozzá a fejlesztési igazgató. 