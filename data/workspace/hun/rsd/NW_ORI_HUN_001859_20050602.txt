Lakásbiztosítás

A PSZÁF a biztosítási piac feletti felügyeleti tevékenysége körében összefoglalót tett közzé a lakásbiztosításokkal kapcsolatos legfontosabb tudnivalókról.

A PSZÁF meghatározása szerint a lakásbiztosítás ingóságokra és ingatlanra vonatkozó vagyonbiztosítási kockázatok fedezetére kidolgozott biztosítási termék, amely különböző kiegészítő elemekkel (kockázati körökkel) is bővíthető, így pl. balesetbiztosítással, felelősségbiztosítással, jogvédelem biztosítással, vagy mezőgazdasági kistermelői biztosítással.

A lakásbiztosítások megkötése előtt figyelmet kell fordítani arra, hogy a felvállalt kockázati körök eltérhetnek (pl. van ahol a vandalizmus beletartozik a betöréses lopás kockázatba, máshol nem). A fogalmi meghatározások is különbözőek lehetnek (pl. mást értenek a villámcsapás fogalma alatt), valamint az egyes védelmi fokozatokhoz kapcsolódó elvárások, követelmények is differenciálódhatnak. A szakemberek külön felhívják a figyelmet arra, hogy a védelmi fokozatok megfelelősége mindig a kár keletkezésének időpontjában mérvadó. A biztosító ugyanis a védelem meglétét a biztosítási esemény bekövetkezésekor vizsgálja. Éppen ezért elengedhetetlenül szükséges, hogy az ügyfél csak a biztosítási feltételek előzetes áttanulmányozását követően kösse meg szerződését. Javasolják továbbá, hogy a körültekintő választáshoz több biztosító termékét érdemes megismerni. 

A mellékelt táblázat kapcsán hangsúlyozni szükséges, hogy a biztosítási termékek palettája nagyon széles, még a táblázatban szereplő biztosítók is, a bemutatott terméken túlmenően további lakásbiztosítási ajánlatokkal állnak ügyfeleik rendelkezésére.

A lakásbiztosításnál, akárcsak más vagyonbiztosításnál (pl. gépjármű casco) szigorúan érvényesúül az ún. túlbiztosítás tilalma. Ez azt jelenti, hogy a vagyontárgyakat nem lehet az értéküket meghaladó összegben biztosítani. A biztosítási összegnek mindig igazodnia kell a vagyontárgy, jelen esetben a lakás valós forgalmi értékéhez.  

Egyes biztosítótársaságok az általános kockázati tényezőkön túl felelősséget vállalhatnak például a lakáskulcs elvesztése, eltulajdonítása miatti zárcsere, a bankkártya, készpénz eltulajdonítása miatti károkra, vagy az áramszünet miatt a fagyasztóban megromlott élelmiszerek értékének a megtérítésére. A lakásbiztosítás kiterjedhet továbbá a személyi okmányok pótlásával kapcsolatos illetékköltségekre vagy a nyitva hagyott ablak miatti beázásokra. Van olyan biztosító, amelyik a hibák elhárítására éjjel nappal hívható szakembereket biztosít. A javítási költségeket ebben az esetben közvetlenül a biztosítóra lehet terhelni. Más esetekben a szerződés kiterjeszthető a melléképületek, külső medencék, vagy a kerítés biztosítására is.

Újdonság a biztosítási piacon, így a lakásbiztosítások területén is, hogy az utóbbi időben egyre több biztosító teszi lehetővé az interneten keresztül történő online szerződéskötést. 