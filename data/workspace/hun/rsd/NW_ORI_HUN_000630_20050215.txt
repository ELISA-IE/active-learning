Cigányirtó játék az interneten

Több mint négyezren látogatták meg azt az internetes játékot, amelynek célja a cigányok kiirtása Magyarországon. A kifogásokat követően az oldalt keddre a szolgáltató levette a világhálóról.

Megdöbbentő játék került az internetre a napokban, Oláh Action néven. A játékra a Rádió C munkatársai bukkantak rá egy sokak által látogatott, népszerű honlapon. A régebbi típusú gépekhez és programokhoz tervezett játék lényege, hogy Magyarország megyéit meg kell tisztítani a cigányoktól, amelyhez többféle lőfegyver közül választhatnak a játékosok. Amikor sikerült az etnikai kisebbség teljes kiirtása egy megyében, az fehérré válik. A játék akkor ér véget, ha Magyarország minden megyéjében likvidálták a romákat.

A Rádió C munkatársai kifogásolták a honlapot annak szolgáltatójánál, amely ezt követően törölte az oldalt. A szolgáltató tulajdonosa, Dobay Gábor a Roma Sajtóközpontnak elmondta:  cégük ingyenesen biztosít tárhelyet honlapoknak reklámfelületek fejében, azonban a mintegy ötvenezerre rúgó oldalak tartalmát nem tartják számon. Közölte azt is: amint tudomást szereztek a honlap létéről, megszüntették internetes elérhetőségét.

Molnár Péter jogász ezzel kapcsolatban elmondta: az önszabályozáson túlmenően, a rasszista tartalomnak akkor kell büntetőjogi felelősségre vonással járnia, ha az ilyen nézetek egyéni jogok megsértésének nyilvánvaló és közvetlen veszélyét idézik elő, tehát az adott honlap esetében is azt kell vizsgálni, hogy ilyen veszélyhelyzet megvalósult-e.

A csupán néhány napig elérhető cigányirtó játék honlapját több mint négyezren látogatták meg.

Papp Nóra - Roma Sajtóközpont