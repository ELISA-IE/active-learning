Erővel vágna vissza Gyurcsány szavaira egy szaúdi újság

Kemény hangnemben bírálta Magyarországot egy szaúdi újság, Gyurcsány Ferenc miniszterelnök közelmúltban tett kijelentése miatt, amelyben terroristákhoz hasonlította a szaúdi fociválogatottat. Az Arab News katonai vagy politikai erő alkalmazását követeli.

"Ne hagyjuk, hogy Magyarország megússza" - ezzel a címmel közölt cikket az Arab News című szaúd-arábiai újság csütörtökön. "A szaúdiak mérgesek Magyarországra, és teljes joggal" - írja a lap Gyurcsány Ferenc közelmúltbeli, az arab ország fociválogatottját leterroristázó megjegyzése miatt.

A lap szerint hiába szánta viccnek a megjegyzést, a magyar kormányfő maga vált egy viccé, amikor megpróbálta visszaszívni szavait. "Magyarország nem éppen a katonai vagy kulturális hőstettek tárháza. A paprikán és a Gábor nővéreken kívül az emberiség történelméhez csupán egy dologgal, a hunokkal - egy nem éppen civilizált népséggel - járultak hozzá" - írja az Arab News.

Az Arab News szerint a világ országai között vannak "hatalmasok, kulturáltak, civilizáltak, katonailag erősek, nem beszélve a csirkefogókról és az utcagyerekről. Hozzáadhatjuk ezekhez az önámítókat, akik nagynak nevezik magukat, jóllehet egykori nagyságukból mára semmi sem maradt csak egy üres frázis."

Egy külügyminiszternek mindennapos dolga, hogy "tárgyaljon a hatalmasokkal, megszállja a csirkefogókat, büntesse az engedetleneket, békítse a mindenhatókat, és csapjon oda az utcagyerekeknek". A cikkíró az olvasóra bízza, melyik kategóriában sorolja be Magyarországot. 

A lap erő alkalmazására szólított fel Magyarország ellen, a cikkíró szerint a szaúd-arábiai nagykövet hazahívása csak az első lépés, és önmagában nem elég: katonai vagy gazdasági erőt kell alkalmazni. "Azoknak, akik sértő megjegyzéseket tesznek, vagy hülye intézkedéseket hoznak, drágán meg kellene ezért fizetniük. Ez manapság törvényes és merem mondani szükséges is" - írja az Arab News 

"Ha ez nem történik meg azt a látszatot keltjük, hogy van mit rejtegetnünk, vagy hogy mindannyian terroristák vagyunk. Választhattok."

Az Arab News

1975-ban alapították, mint az első angol nyelvű szaúd-arábiai újságot. Magát kulturális határokon átívelőnek, és arabok és nem arabok egyesítőjének tartja - írja róla a BBC News. A közel-keletieken kívül európai, amerikai, indiai, pakisztáni és fülöp-szigeteki híreket közöl, de foglalkozik helyi-, üzleti- és sport hírekkel is. Szerkesztőséget tart fenn Dzsiddában, Rijádban és Dahranban. Nyomtatott formában 110 ezer példányban jelenik meg. Tulajdonosa a Saudi Research and Publishing Co.