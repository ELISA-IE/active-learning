Óvodai kampánnyal vádolják a McDonald'sot

Egy budapesti óvodában az óvónők segítségével folyt álcázott McDonald's-kampány annnak ellenére, hogy a közoktatási törvény tiltja bármilyen reklám megjelenését az óvodákban, iskolákban. Az óvó néni kérdőíveket osztogatott, a kitöltésért cserébe kedvezményre jogosító kártyát ígértek a gyerekeknek. Az étteremlánc szerint nem szervezett akcióról volt szó, az oktatási jogok biztosához azonban a közelmúltban két hasonló bejelentés is érkezett. 

A XIV. kerületi Szugló utcai óvodában maga az óvó néni osztogatta a mcdonald'sos kérdőívet a gyerekeknek. Azt is ígérte, hogy ha kitöltve viszszaküldik, sok gyümölcslevet ihatnak - írja a Kosár fogyasztóvédelmi magazin. Amint tudomást szerzett az esetről, az óvoda vezetője megtiltotta a szórólapok osztogatását, amely a közoktatási törvénybe ütközik. 

Az óvodának a vezető óvónő szerint nehéz a helyzete, mert a közeli McDonald's rendszeresen támogatja az óvodai rendezvényeket, így nehéz nemet mondani a reklámra. Az űrlapok azonban nem a közeli gyorsétteremből származtak, hanem egy XV. kerületiből. Az óvónő elmondása szerint a McDonald's érdeklődött is nála a kérdőívek sikeressége felől. 

Aáry-Tamás Lajos, az oktatási jogok biztosa szerint a közoktatási törvény egyértelműen kimondja, hogy az óvodákban és az általános iskolákban mindennemű reklámozás tilos. A biztoshoz a közelmúltban két másik bejelentés is érkezett, amelyben a szülők kifogásolják, hogy a McDonald's az oktatási intézményekben zaklatja a gyerekeiket. A kártyaigényléshez egyébként a szülő aláírása is kell, a szülő döntése, hogy részt vesznek-e ilyen akcióban. Azt persze nem lehet megakadályozni, hogy a szülőkön keresztül ne hassanak a kicsikre - mondta Aáry.

Az oktatási jogok biztosa ígérete szerint személyesen keresi meg a McDonald's gyorsétteremlánc vezetőit. A tárgyaláson megpróbálja rábírni őket, hogy szüntessék be az ilyen típusú, általában rendkívül hatékonynak bizonyuló marketingakciókat.

A McDonald's étteremlánc szerint nem szervezett akcióról, hanem tévedésről volt szó, és "nem is terveztek semmi hasonlót". A kérdőívet szerintük az éttermekben adják át, és arról "gondoskodtak, hogy ne kerüljön be közoktatási intézménybe". Az étteremlánc képviselőjének nyilatkozata szerint lényeges, hogy az óvoda vezetője leállította az akciót, mert ez "azt mutatja, hogy ha valami hiba történik, működik az önszabályozás".