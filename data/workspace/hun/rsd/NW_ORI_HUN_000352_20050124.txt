Közel felével nőtt az interneten bankolók száma

2004 harmadik negyedévének végén 436 ezer lakossági és 65 ezer vállalati ügyfél rendelkezett internetbanki szolgáltatások igénybevételére vonatkozó szerződéssel a magyar hitelintézeteknél. A lakossági internetbanking-ügyfelek száma 2003 harmadik negyedévéhez képest 43 százalékkal, míg a vállalatiaké 24 százalékkal emelkedett - közölte a GKI Gazdaságkutató Rt.

A GKI, a T-Mobile Távközlési Rt. és a Sun Microsystems Kft. által készített elemzés szerint azonban az elmúlt évben nem csak az internetbanki ügyfelek száma, hanem az online igénybe vehető pénzügyi szolgáltatások köre is bővült. Ilyen új szolgáltatásnak számít az internetbankon keresztül feltölthető mobilegyenleg, a szolgáltatói, például áram-, víz- és telefonszámlák on-line kifizetése, vagy a devizaműveletek végzésének internetes lehetősége.

A kutatás kimutatta azt is, hogy 2004. szeptember 30-án 42 ezer, kizárólag internetes fizetésre alkalmas webkártyát használtak, ami 6 százalékkal volt több, mint az év elején, és 27 százalékkal haladta meg az egy évvel korábbit. A bankok várakozásai alapján az internetes pénzügyi szolgáltatások közül továbbra is az átutalások indítása nő majd a legnagyobb mértékben. A második, illetve harmadik helyre mindkét ügyfélkör esetében a számlainformációk lekérdezését, illetve a tranzakciók ellenőrzését sorolták. Ezen túlmenően a lakosság körében kismértékű bővülésre számítanak még a bankok a befektetési jegyek, a hiteligénylés és az állampapírok internetes forgalmában.

A biztosítók szkeptikusak

A bankok és a biztosítók között jelentős véleménykülönbség áll fenn az internet pénzügyi szolgáltatásokra gyakorolt hatásáról: a hitelintézetek jóval derűlátóbbak az internetes szolgáltatásokat illetően, mint a biztosítók, ez jórészt annak köszönhető, hogy nőtt a biztosítók szkepticizmusa - a kutatás eredményei szerint.