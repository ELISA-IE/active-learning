Kurvák és bűnözők miatt támadják Joschka Fischert

A Németországba ezrével bevándorló bűnözők és prostituáltak miatt került heves támadások kereszttüzébe Joshcka Fischer német külügyminiszter. A német ellenzék a miniszter távozását követeli, mert egy 2000-es rendeletével lehetővé tette, hogy kelet-európai bűnbandák mindenféle ellenőrzés nélkül juttathassanak be az országba embereket - főleg prostitúcióra kényszerített nőket. Ráadásul állítólag éveken keresztül nem vett tudomást a veszélyes gyakorlatra figyelmeztető jelzésekről. 

Gyanús turistavízumok kiadása miatt került bajba Joschka Fischer. A német kormánykoalíció zöld párti külügyminiszterét heves támadások érik a konzervatív ellenzék részéről, mert egy 2000-es rendelete alapján bevándorlók ezrei - javarészt bűnözők és prostituáltak - jutottak be mindenféle ellenőrzés nélkül Németországba. A kereszténydemokraták Fischer lemondását követelik, a politikai botránynak már meg is van az első áldozata: Ludger Volmer külügyminiszter-helyettes múlt pénteken mondott le. Ő volt az, aki kidolgozta a kérdéses rendeletet.

A legfrissebb német médiajelentések szerint Fischert már 2003 márciusában figyelmeztette saját minisztériuma - a külképviseletek állítólag még ennél is korábban -, hogy az általa bevezetett liberálisabb vízumszabályokat előszeretettel használják ki a volt szovjet tagköztársaságokban működő bűnbandák, prostituáltak és bűnözők Németországba juttatására. A Rheinischer Post által idézett külügyminisztériumi jelentés szerint a hanyag vízumkiadási gyakorlat miatt "jelentősen megnőtt az igénylők száma", akiket "az emberkereskedők hónapokon keresztül erőszakos módszerekkel használtak ki".

Későn szigorított szabályozás

A szabályozáson mégis csak 2004 őszén szigorítottak. A miniszter hétfői nyilatkozatában elismerte, hogy túlságosan is a nemzetközi ügyekre koncentrált, ugyanakkor azt állította, hogy egészen tavaly őszig nem tudott az ügyről. A miniszter személyes felelősséget is vállalt az úgynevezett "vízumügyben" elkövetett hibákért, és jelezte: hajlandó együttműködni az ügyet vizsgáló parlamenti bizottsággal. Mint mondta, ennek tagjaival "a lehető leghamarabb" találkozik. 

A kritizált vízumkiadási gyakorlat, melynek során kelet-európaiak - főleg prostitúcióra kényszerített nők - ezrei (egyes jelentések szerint tízezrei) és a szexiparban működő bűnbandák tagjai gyakorlatilag akadálytalanul jutottak be Németországba, 2000-ben kezdődött. Fischer ugyanis ekkor írta alá azt a Ludger Volmer által kidolgozott rendeletet, amelyben rugalmasabb vízumkiadásra utasította a német külképviseleteket. Ezzel a lépéssel Fischer saját pártja kedvében igyekezett járni, a zöld párt ugyanis bevándorláspárti, és heves ellenzője az "Európa-erőd" ötletének. 

Hamis meghívólevelek

A gyakorlat hiányosságaira a Der Spiegel magazin hívta fel a figyelmet. E szerint a prostitúcióban és emberkereskedelemben érdekelt kelet-európai bűnbandák német csavargókat béreltek fel, hogy százával töltsenek ki vízumokhoz szükséges meghívóleveleket, kitalált németországi címekkel. Ezeket aztán eladták a Németországba igyekvő kelet-európaiaknak, akik a külképviseleteken bemutatva a dokumentumokat, mindenféle ellenőrzés nélkül juthattak beutazóvízumhoz.

Ez az eddigi legnagyobb botrány, amelybe a német zöldek belekeveredtek, amióta Fischer külügyminiszter lett hat évvel ezelőtt. A minisztert ugyanakkor igyekszik védeni Gerhard Schröder szociáldemokrata kancellár, aki szerint, "ha az ellenzék azt hiszi, eltávolíthatja a külügyminisztert, nagy hibát követ el. Joschka Fischer továbbra is teljes támogatásomat és bizalmamat élvezi."

A vízumügy kirobbanásáig a népszerűségi listák élén álló Fischernek a Guardian szerint jó esélye van arra, hogy megússza az ügyet, de a botrány nem jön éppen jókor a kormányzó koalíciónak. A szociáldemokrata-zöld párti kormány három éve először - ha csak hajszálnyival is, de - végre népszerűbb az ellenzéknél a közvélemény-kutatások alapján. A botrány emellett azért sem robbant ki szerencsés időszakban, mert vasárnap helyi választásokat tartanak Schleswig-Holsteinben, májusban pedig a szociáldemokraták hagyományos erősségének számító Észak-Rajna-Westfaliában lesz szövetségi parlamenti választás. 