Tovább csökkent a fogyasztói bizalmi index

A vásárlási hajlandóság indexe egyre nő, miközben tovább csökkent a fogyasztói bizalmi index és a fogyasztói várakozások indexe - derül ki a GfK Hungária Piackutató Intézet jelentéséből. Leginkább az ország következő évi gazdasági helyzetének megítélése romlott.

A GfK és a Budapesti Corvinus Egyetem közös vizsgálata szerint a fogyasztói bizalmi index júniusra 166,1 pontra csökkent a márciusi 171,7 és a múlt év júniusi 173 pont után. A márciusi adatokhoz képest a legnagyobb mértékben az ország következő 12 havi gazdasági helyzetének megítélése romlott, de a családok aktuális anyagi helyzetének és az ország öt év múlva várható gazdasági helyzetének megítélése is rosszabbodott.

A fogyasztói várakozások index szintén csökkent mind a negyedévvel ezelőtti 185, mind az egy évvel ezelőtti 197,5 ponthoz képest, értéke most 171,3 pont. A fogyasztói várakozások index három komponense közül - amelyek azt mutatják, hogyan ítélik meg a háztartások saját anyagi helyzetüket a következő 12 hónapban, hogyan látják az ország pénzügyi helyzetét a jövő évben és a következő öt évben - leginkább az ország gazdasági helyzetének megítélése romlott rövid- és hosszú távon egyaránt.

A vásárlási hajlandóság index ismét emelkedett és a valaha mért legmagasabb értéket, 160,4 pontot ért el, a márciusi 156,9, és az előző év júniusában mért 145,8 pontot követően. Az index 2003 júniusa óta szinte töretlenül emelkedik. Mivel összetevői közül a háztartások előző évihez viszonyított anyagi helyzetének megítélése számottevően romlott, ez a tendencia egyedül a tartós fogyasztási cikkek iránti növekvő érdeklődésnek köszönhető.