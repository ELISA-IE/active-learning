Bezárás fenyeget közel kétszáz strandot

Tavasszal megszűnhet közel kétszáz strand, mert egy 1996-os kormányrendelet értelmében május 1-ig vízforgató berendezéssel kell felszerelni a közfürdők medencéit. Ahol ezt nem tudják megvalósítani, azokat a strandokat, uszodákat az ÁNTSZ bezáratja. Egy-egy medence felújítása legkevesebb 25-30 millió forintba kerül és ezt sok önkormányzat nem tudja állni.

Az 1996-os kormányrendelet eredetileg 2002. december 31-ét jelölte meg határidőnek, amikorra az összes közfürdő medencéjét el kellett volna látni vízforgató berendezéssel. A rendelet elfogadása óta új fürdőt pedig már csak vízforgatóval lehet építeni. Ez a berendezés közegészségügyi szempontból fontos, ugyanis ahol nem forgatják a vizet, ott gyakrabban fordul elő fertőzés, szemgyulladás, bőrkiütés vagy bélrendszeri panasz. A rendelet alól egyedül a gyógyfürdők kaphatnak felmentést, az elmúlt 9 évben ezt körülbelül 420 medence kapta meg Kulcsár György tisztiorvos adatai szerint. Azt pontosan nem tudta megmondani, ez hány fürdőt jelent, hiszen egy fürdőben több medence is lehet. Mivel a határidőt a fürdők nagy részének nem sikerült teljesítenie, 2002-ben úgy modosították a rendeletet, hogy 2005. május 1-ig kell elvégezni a szükséges átalakításokat.

 

A határidőig alig több mint két hónap van hátra, ám még mindig van az országban 335 olyan közfürdőben lévő medence, amelyik vízforgató nélkül üzemel. Közülük 100-ra készült egyáltalán engedélyezett átalalakítási terv.

 

Az elmúlt években lehetett pályázni állami támogatásra, ám mint azt több képviselő is elpanaszolta az [origo]-nak: összesen 100 milliós keret volt, és 5 millió forint volt a támogatás felső határa. Mivel egy-egy ilyen beruházás legkevesebb 25-30 millió forintba kerül, csupán néhány pályázat érkezett be, mivel az önkormányzatok - amelyek a tulajdonosai ezeknek az érintett fürdőknek -, nem tudták kipótolni a hiányzó összeget.

 

A legnagyobb nehézséget a kistelepüléseken okozza a kényszerű átalakítás, ahol emiatt bezárhatják az egyetlen helyi strandot. Máshol, ahol több medence is van, egy vagy két medencét alakítanak csak át határidőre. A legtöbb érintett fürdő Hajdú-Bihar megyében van, összesen 39 medencét kellene itt átalakítani. Csongrád megyében 36, Budapesten 30 medence sorsa kétséges. Budapesten például 25 medencére van átalakítási terv, de csak 8 esetében biztos, hogy kész lesznek határidőre, 22 sorsa még rendezetlen. A legjobb a helyzet Fejér megyében, itt csak 2 medencében nincs vízforgató berendezés.

 

Az ügyben több országgyűlési képviselő is megkereste már az illetékes egészségügyi minisztert, többek között az MSZP-s Garai István, Farkas Imre és Herbály Imre. Garai és Farkas interpellálta legutóbb, február 14-én Rácz Jenőt az ügyben. Az egészségügyi miniszter akkor csupán azt ígérte, hogy konzultál az érintettekkel, önkormányzatokkal és az ÁNTSZ-szel a legjobb megoldás megtalálása érdekében. Farkas az [origo]-nak elmondta: ahol még átalakítási tervet sem nyújtottak be az elmúlt 9 évben, ott nyilván lustaságról is lehet szó, de a legtöbb helyen hiába van kész terv, az anyagiak hiányoznak. Herbály Imre példaként említette, hogy náluk a kunhegyesi, a tiszaföldvári és a tiszaörsi strand sorsa is kérdéses.

 

Garai Imre szintén Ráczhoz fordult, és úgy látja: elképzelhető, hogy 2006 december 31-ig kitolják a határidőt. "Ez önmagában nem lenne elég, de Kolber István területfejlesztési tárca nélküli miniszter is ígéretet tett arra, hogy a jövőben hazai és uniós forrásokból is kiemelten lehet majd pályázni a közfürdők átalakítására" - mondta. Hozzátette: ha valóban kapnak haladékot és több támogatást, utána már az állam mondhatja, hogy aki így sem végezte el a szükséges átalakításokat, ott a közegészségügyi szempontok miatt be kell zárni. Az elmúlt 9 évben azonban szerinte hiába volt meg a szándék, az anyagiak hiánya miatt késlekedtek az önkormányzatok.

 

Az [origo] megkereste az egészségügyi tárcát is az ügyben, ám ott azt a választ adta az illetékes osztályvezető, hogy addig nem nyilatkozik, amíg tartanak az egyeztetések az érintettekkel.

 

Kapcsándi Dóra