Tavaly 7,12 milliárd euró volt a folyó mérleg hiánya

A folyó fizetési mérleg hiánya előzetes adatok szerint 1,712 milliárd euró volt 2004 negyedik negyedévében, így az egész éves hiány 7,123 milliárd eurót tett ki - közölte honlapján az MNB. 2004-ben a folyó fizetési mérleg GDP-arányos hiánya így 8,9 százalék az előző éves 8,7 százalék után. Az adatok nem térnek el lényegesen a várakozásoktól, így piaci hatásra nem lehet számítani, mondták az [origo]-nak a Takarékbank elemzői. 

Az MNB felülvizsgálta a második és harmadik negyedéves adatokat. A folyó fizetési mérleg hiánya eszerint tavaly a második negyedévben 2,253 milliárd euró, a harmadik negyedévben 1,861 milliárd euró volt (a korábbi közlés 1,729 milliárd euróról szólt), így az első háromnegyed évi hiány az előzetesen közölt 5,3 milliárd euróval szemben 5,422 milliárd eurót tett ki.

A folyó fizetési mérleg hiánya 2003-ban 6,6 milliárd euró volt. Az MNB februári inflációs riportjában 7,2 milliárd eurós deficitet prognosztizál 2004-re és 7,7 milliárd eurót 2005-re.

Az áruforgalom javította a negyedéves mérleget

A negyedéves adatok alapján 2004. negyedik negyedévében a külfölddel szembeni nettó finanszírozási igény (a folyó fizetési mérleg és a tőkemérleg együttes hiánya) 1582 millió euró volt. A külső finanszírozási igénnyel szemben 1286 millió euró nem adóssággeneráló finanszírozás állt. A szezonális hatások kiszűrésével számított adatok alapján az ország nettó külföldi finanszírozási igénye az elmúlt két évben nem nőtt számottevően - közölte honlapján a Magyar Nemzeti Bank.

A folyó fizetési mérleg hiánya 2004. negyedik negyedévében 1712 millió euró volt, az előző negyedévhez viszonyítva csökkent, de növekvő trendje nem változott. A hiány előző negyedévhez képest bekövetkezett javulásában a reálgazdasági tranzakciók, ezen belül az áruk alakulása játszotta a meghatározó szerepet. A jövedelmek és a folyó transzferek egyenlegének alakulása növekvő hiányt mutat, ami részben a közvetlen tőkebefektetésekhez kapcsolódó jövedelmek elszámolásából, részben az adósságállomány növekedésével összefüggő magasabb kamatszolgálati teherből, részben pedig abból következik, hogy az EU-tagsággal összefüggő kötelezettségek folyótranszferként jelennek meg a statisztikában.

11,7 milliárd euró a jegybanki tartalék

A tavalyi utolsó negyedévben a nem adóssággeneráló finanszírozás formájában megjelenő tőkemozgások egyenlege 1286 millió euró beáramlást mutatott. Az újrabefektetett jövedelmekkel együtt a tulajdonosi részesedés formájában megvalósuló közvetlen tőkebefektetések értéke a magyar befektetők 106 millió euró külföldre irányuló tőkebefektetése, és a külföldi befektetők 1078 millió euró Magyarországra történő tőkebefektetésének eredményeként alakult ki. A tulajdonviszonyt megtestesítő portfolió befektetéseknél jelentkező nettó forgalom 314 millió euró forrásbeáramlást mutatott.

December végén a jegybanki tartalékok értéke 11,7 milliárd euró volt. Tavaly az utolsó negyedévében a nemzetgazdaság bruttó adósságállománya 2,5 milliárd euróval, 56,8 milliárd euróra, a nettó 0,3 milliárd euróval, 25,4 milliárd euróra nőtt.