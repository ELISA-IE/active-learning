Egyre több a kezdő vezető

Tavaly sokkal többen szereztek jogosítványt a fővárosban, mint a korábbi években. Az illetékesek szerint a kezdők gyakran csak arra törekszenek, hogy gyorsan meglegyen a jogosítványuk, nem az a fő céljuk, hogy jól vezessenek - írja a Népszabadság.

2004-ben jóval többen szereztek jogosítványt Budapesten, mint korábban. 2000-ben még kevesebb mint 17 ezren kaptak jogosítványt, tavaly már 22 ezernél is többen. Közülük 19 ezernél is többen "B" kategóriás jogosítványt szereztek, azaz személyautót vezethetnek. Bár egyre népszerűbb a motorkerékpár, csak 1700-an tettek motoros vizsgát, ez az összes új jogosítvány 8 százaléka. 

Túl sokan vannak, akik nem arra törekednek, hogy megtanuljanak vezetni, hanem csak a gyors jogosítványszerzés a céljuk - vélekedik Pintér József, a Fővárosi Közlekedési Felügyelet igazgatója. A vizsgáztatások során szerezett tapasztalatok szerint a fővárosban az országos átlagnál rosszabbak a gyakorlati eredmények. Ez nem meglepő, mert ez az ország egyetlen települése, ahol minden forgalmi szituáció előfordul, és hatalmas a zsúfoltság az utakon - írja a Népszabadság.