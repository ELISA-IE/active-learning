A románokat várjuk legkevésbé az unióba

A magyarok többsége mind a négy, uniós tagságra esélyes ország felvételét támogatja - írja a Népszabadság. A Medián Közvélemény- és Piackutató Intézet felmérése szerint Bulgária, Horvátország, Románia és Törökország közül legkevésbé Románia csatlakozását pártolják itthon. A magyarok kedvence Horvátország, azonban a horvátokkal az EU egyelőre nem kezdi meg a csatlakozási tárgyalásokat, mert Zágráb továbbra sem tesz érdemi erőfeszítéseket a háborús bűnösök elfogása és kiadása érdekében.  

A magyarok többsége mind a négy, uniós tagságra esélyes ország felvételét támogatja - írja a Népszabadság. A Medián Közvélemény- és Piackutató Intézet felmérése szerint Bulgária, Horvátország, Románia és Törökország közül legkevésbé Románia csatlakozását pártolják itthon. A közvéleményben olyan erős ellenérzések vannak a románokkal szemben, hogy csak a lakosság 58 százaléka támogatja a belépésüket az unióba. Ennél még Törökország csatlakozását is többen pártolják. Románia csatlakozását a magukat jobboldalinak valló válaszadók éppoly kevéssé támogatták, mint a baloldaliak. 

A magyarok kedvence a csatlakozásra váró négy ország közül Horvátország, azonban a horvátokkal az EU egyelőre nem kezdi meg a csatlakozási tárgyalásokat, mert Zágráb továbbra sem tesz érdemi erőfeszítéseket a háborús bűnösök elfogása és kiadása érdekében.

Ami Magyarországot illeti, a felmérés szerint a lakosság többsége elkötelezett az uniós tagság mellett. Ezt igazolja, hogy az egyik leghitelesebb politikai intézménynek az Európai Bizottságot tartják. A magyarok az EU kormányánál csak a napi politikai csatározásoktól távol maradó Alkotmánybíróságban, és a köztársasági elnöki tisztségben bíznak jobban. Az Európai Bizottság iránti bizalom valószínűleg nem tagjainak és programjainak köszönhető, mert ezekről a lakosság keveset tud, hanem a fejlettebb uniós országok iránti rokonszenvet fejezi ki.