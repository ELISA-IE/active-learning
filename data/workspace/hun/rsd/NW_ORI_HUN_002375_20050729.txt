Közölte az ÉS a tokajos helyreigazítást

A Tokajhegyalja-ügyben az Élet és Irodalom pénteki számában helyreigazítást közölt, melyre egy jogerős másodfokú ítélet kötelezte. A Tokaji borcsaták című cikkben a lap az ítélet szerint valótlanul állította, hogy december másodikán taggyűlést tartott az Orbán Viktor feleségének érdekeltségi körébe tartozó tokaji cég.

Közölte a Tokajhegyalja-ügyben született jogerős helyreigazítást az Élet és Irodalom (ÉS) pénteken. "A lapunk 2005. március 11-i számában megjelent Tokaji borcsaták II. című cikkben valótlanul állítottuk, hogy a Szárhegy dülő-Sárazsadány-Tokajhegyalja Kft. 2000. szeptember 6-án, 2001. június 4-én és 2001. december 2-án taggyűlést tartott és azokon jegyzőkönyv készült" - olvasható a hetilapban. 

Az ÉS kifogásolt írásában olyan részleteket is közölt, amelyek szerint Orbán Viktor, akkor hivatalban lévő miniszterelnök tanácsokkal adott felesége üzlettársainak állami tulajdon megszerzéséhez. A kft., amelynek az idén januárig résztulajdonosa volt Lévai Anikó, Orbán Viktor felesége, azért kért helyreigazítást, mert az ÉS cikkében megjelölt időpontokban a cég nem tartott taggyűlést, így azokról jegyzőkönyv sem készülhetett. Eddig a hetilap többi, Tokajhegyalja-üggyel kapcsolatos állítását nem támadta meg bíróság előtt sem jogi, sem magánszemély. 

A kft. helyreigazítási kérelmét korábban az elsőfokú bíróság elutasította. A cég fellebbezése után másodfokra került az ügy, ezután született a lapot helyreigazításra kötelező határozat. Az ítélet szerint az újság cikkében valótlanul állította, hogy "a Szárhegy dűlő-Sárazsadány-Tokajhegyalja Kft. 2000. szeptember 6-án, 2001. június 4-én, valamint 2001. december 2-án taggyűlést tartott, és azokon jegyzőkönyv készült". A szóbeli indoklás ugyanakkor kitért arra is: a per tárgyát nem képezte, hogy történtek-e megbeszélések, találkozók a társaság tagjai között, és ezeken mi hangzott el.

Az ÉS pénteki számában három teljes oldalon közli az írásba foglalt másodfokú ítéletet, illetve a szóbeli indoklás hangfelvételről leírt szövegét.