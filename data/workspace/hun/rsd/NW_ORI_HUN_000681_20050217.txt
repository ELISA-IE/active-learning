Roma családokat lakoltatnak ki Pesten

Bár télen elméletileg kilakoltatási moratórium van, a fővárosi Dobozi utcában az önkormányzat több roma családot is felszólított, hogy pár napon belül hagyja el otthonát.  A négy család közül már van olyan, amelyet utcára raktak. Roma jogvédő szervezetek szerint az önkormányzat eljárása teljesen jogszerűtlen. Demszky Gábor nem tartja magát felelősnek, de "tájékozódik az ügyben". 

A téli kilakoltatási tilalom ellenére több nyolcadik kerületi roma családot is kilakoltat az önkormányzat a Dobozi utcából. Délelőtt a VIII. kerületi Dobozi utca 41-ből egy négygyermekes családot raktak utcára" - közölte a Roma Polgárjogi Alapítvány elnöke, Horváth Aladár. Van olyan család, amelyet a hét elején már utcára raktak, csütörtökön két családnak kellett volna elhagynia otthonát, mások még reménykednek. 

Setét Jenő, a Roma Polgárjogi Alapítvány kilakoltatási ügyekkel foglalkozó munkatársa szerint az önkormányzat jogtalanul járt el a családokkal, hiszen önkényesként határozta meg státuszukat, miközben van olyan család, amelynek nemrég lejárt érvényes bérleti szerződése volt - írja a Roma Sajtóközpont. 

Lakatos György és családja például több éve költözött a Dobozi utcai lakásba, amiről később kiderült, hogy az önkormányzatnál nem lakásként, hanem raktárként van nyilvántartva. Noha Lakatosék egy millió hétszázezer forintot bérleti jogot fizettek az előző bérlőnek, az erről nem tájékoztatta őket. Így igaz nem egy lakásra, de egy "raktárra" múlt év december végéig érvényes bérleti szerződése volt a családnak. A szerződés meghosszabbítását azonban elmondásuk szerint hiába kérték az önkormányzatnál. 

A Roma Polgárjogi Alapítvány nem tudta elérni, hogy a kerület délutánig várjon az intézkedéssel, amíg a közigazgatási hivatal közzéteszi jogi állásfoglalását az üggyel kapcsolatban.

"Az aljegyző hajthatatlan volt, átpakolta őket a IX. kerületbe egy rokonukhoz" - mondta Horváth Aladár, aki szerint a főpolgármester által ősszel meghirdetett kilakoltatási moratórium ellenére az emberiesség és a szolidaritás nem mondható el a kerületek mindegyikéről. 

"A szerződés lejártával legfeljebb jogcím nélküli lakóknak lehetett volna nyilvánítani a családot, és rájuk is vonatkozna március elsejéig a kilakoltatási moratórium" - mondta Setét Jenő, hozzátéve: csütörtökön a Lakatos és az Oláh családnak kellett volna kiköltöznie. Ugyanakkor csak az Oláh családot lakoltatták ki. 

Jónás Béla, a nyolcadik kerületi önkormányzat aljegyzője teljesen jogszerűnek tartja az önkormányzat eljárását. Szerinte az Oláh család önkényes volt, mivel nem volt érvényes bérleti szerződése, a Lakatos családról azonban nem tudott felvilágosítást adni. Azt mondta: nem látta a papírjaikat. 

A Roma Polgárjogi Alapítvány folyamatosan tárgyal az önkormányzattal annak érdekében, hogy a kilakoltatást felfüggesszék. Azok a családok, amelyeket már kilakoltattak, vagy a napokban teszik ezt velük, kártérítési eljárás indítását tervezik.  

Horváth Aladár szerint 2.500 olyan család él ma a fővárosban, akikkel a kerületek megszakították a bérleti jogviszonyt, így, mint mondta, bármikor hajléktalanok lehetnek. 

Demszky Gábor főpolgármester nem tartja magát felelősnek a történtekért, mert "nem gazdája a területnek, és nincs lehetősége semmiféle jogi beavatkozásra". Botrányosnak nevezte ugyanakkor, hogy a hideg időben került sor a kiköltöztetésre. A főpolgármester megígérte, tájékozódik az ügyben és erről még csütörtökön tájékoztatja Horváth Aladárt. 