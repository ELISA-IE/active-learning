Kétmilliárd magyar dollár Szlovákiában

Hozzávetőleg 1,9 milliárd dollárra rúg a magyar működőtőke-kihelyezések szerződéses állománya Szlovákiában. Tavaly az elsőszámú külföldi befektető Magyarország volt. A magyar cégek működési és költségbeli előnyök miatt telepednek le a szomszédos országban. Emellett egyre több cég viszi oda tőkéjét piacszerzési céllal - írja hétfőn a Világgazdaság.

Nagyon ritka az a vállalkozás, amelyik a kedvezőbb adózás miatt dönt szlovákiai befektetés mellett - mondja Varga Tibor, a Magyar Befektetési és Kereskedelemfejlesztési Kht. pozsonyi kereskedelmi irodájának vezetője. Ez annak a magyar vállalkozásnak éri meg, amelynek a tulajdonosa egyben bejelentkezik adóalanyként is. A társasági adó ugyan magasabb, mint Magyarországon (19 százalék), ám az osztalékadó nulla százalék. Azaz, a társasági adózás nagyjából a magyar szintet éri el, így a személyi jövedelemadónál lehet "fogni". A munkavállalási, tartózkodási szabályozás liberális. 

Major Péter, a fém öltözőszekrényeket gyártó MetaloBox igazgatója kellemes folyamatnak nevezte a cégalapítást a szomszédos országban. Az ITDH-nál indultak, a pozsonyi irodától kapták a címlistákat, s a helyiekkel együttműködve nyitják meg éppen ma kereskedelmi irodájukat. 

Ajánlatos igénybe venni a helyi szakemberek, ügyvédek szolgáltatásait, mert a szabályozási környezet azért némileg eltér - állítja Perényi Miklós, a környezetvédelmi, gazdálkodási szolgáltatást kínáló N-Con ügyvezető igazgatója is. 

Major szerint a szlovákiai üzleti környezet kicsit "amerikaibb" a magyarnál, kevésbé bürokratikus, s inkább munkáltatóbarát, mivel kevesebb a járulék, és jóval kevesebb a munkavállalóknak biztosítandó szabadnap. Az pedig, hogy magyarok a befektetők, nem előny, nem hátrány; az élet egyéb területein esetleg észlelhető felhang az üzleti életben egyáltalán nem érezhető. 

Általában véve azok a vállalkozások, amelyek eddig nem voltak jelen a szlovák piacon, s nem ismerik az ottani működési feltételeket, nem indulnak el az ismeretlenbe az esetleges kedvezőbb adófeltételek ellenére sem - mondja Varga. Az N-Con esetében ugyan az adózási feltételek is számítottak a döntés meghozatalában, ám az elsődleges szempont az volt, hogy már jelen legyenek, mire a szlovák környezetvédelmi szabályozás eléri a magyarországi szintet - fogalmaz Perényi. 

Hasonlóan a piacszerzés, az elkövetkező lehetőségekre való felkészülés motiválta a MetalBoxot. Ahogy Major hozzáteszi, nem akkora a működési költségbeli különbség, hogy csak azért érdemes lenne áttelepülni. Ők a rengeteg autóipari, beszállítói beruházás nyomán a jövőben megteremtődő piaci lehetőségek miatt hozták létre helyi cégüket. Perényi szerint van verseny, de vannak rések is. Cégüket januárban jegyezték be Szlovákiában, s hamarosan már meg is kötik az első szerződéseket. 

Nem véletlen tehát, hogy 2000-2001 óta folyamatosan erősödik a magyarok beruházási kedve Szlovákiában. Heti négy-öt vállalkozás fordul az ITDH irodájához ilyen szándékkal, zömmel az áru- vagy szolgáltatáskereskedelemhez kapcsolódóan. 

Miközben eddig jórészt a kis- és a nagyvállalatok jelentek meg a piacon, az elmúlt időszakban megnőtt az érdeklődés a mikro-, illetve a középvállalatok részéről is. Utóbbiak esetében az alaptőke már több millió korona körül mozog, ami 30-60 millió forintnak felel meg - mutat rá Varga. Úgy látja, a környező országok közül Szlovákia jelenti a legkisebb kockázatot, miközben a körülmények ott hasonlítanak legjobban a mgyarországioz. 

Miközben a Szlovák Nemzeti Bank adatai szerint eddig 756 millió dollárnyi magyar működőtőke áramlott be az országba, szolgálat nyilvántartása szerint a magyar tőkekihelyezések szerződéses állomány már eléri az 1,9 millió dollárt. Zömét a nagyvállalatok adják (Mol, TriGránit, OTP, Danubius), de további mintegy hatezer vállalat van jelen. 

Magyarország az ötödik legjelentősebb befektető az országban, ugyanakkor tavaly, amikor csak 838 millió dollár érkezett Szlovákiába, a magyarok 191 millióval vezették a sort, a második Ausztriát (189 millió) és a harmadik Csehországot (137 millió) előzve meg. Mindeközben folyamatosan bővül a kétoldalú áruforgalom. Minden bizonnyal van összefüggés a magyar tőkejelenlét erősödése és a között, hogy idén az első félévben a korábbi magyar passzívum aktívra fordult - számol be a Világgazdaság.