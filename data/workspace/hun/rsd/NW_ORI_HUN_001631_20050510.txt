Terrorizmustól féltik a pekingi olimpiát

Komoly biztonsági intézkedésekkel készül Peking a 2008-as olimpiára. Már létrehoztak egy terrorizmusellenes egységet, és még a buszsofőröket is bevonják a biztonsági erők munkájába.

Terrorista cselekmények fő célpontjaként tartják számon a 2008-as pekingi olimpiát a kínai hatóságok. Pekingben már meg is kezdték a biztonsági előkészületeket, így egy terroristaellenes egységet állítottak fel, de a biztonság érdekében bevetik a metró- és buszvezetőket, taxisofőröket is. 

"Mint 200 országból érkező atléták, edzők, újságírók és vezető tisztviselők többezres tömegének hatalmas találkozója, az olimpiai játékok az egyik legelső célpontja a terroristáknak" - közölte a Kínai Kommunista Párt pekingi helyettes vezetője egy hétfői nemzetközi terrorizmusellenes fórumon Pekingben. 

Kína a hazai erőkön kívül külföldi segítséget is igénybe vesz a biztonsági előkészületek során. Tavaly novemberben például több nagy külföldi város - például Moszkva - vezetőit hívták Pekingbe, és a jövőben is terveznek tapasztalatcseréket, főként olyan városok vezetőivel, amelyek már rendeztek olimpiát. Emellett más államok terrorizmussal kapcsolatos hírszerzési információinak cseréjével és a kínai rendőrök külföldi kiképzésével is igyekeznek elérni, hogy minél nagyobb biztonságban legyenek a résztvevők.

A tisztviselő szerint már el is készítették a játékok biztonsági kiadásainak költségvetését, ami most fekszik a kormány előtt. Az összeget egyelőre nem árulják el. A 2004-es athéni olimpián több mint 1 milliárd eurót költöttek a biztonságra. 