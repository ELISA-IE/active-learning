Antik fegyverek miatt dühösek a görög börtönőrök

Sztrájkkal fenyegetőznek régi fegyvereik miatt a görög börtönőrök. A pisztolyokat még az amerikai lovasság használta 1911-ben, szakértők szerint már használójukra veszélyesek. A börtönőrök szerint egyre több rab szökik meg, mert tudják: őreik nem tudnak rájuk lőni.

Közel százéves fegyvereik miatt sztrájkkal fenyegetőznek a görög börtönőrök. A pisztolyokat az amerikai lovasság használta, még 1911-ben. "A legmodernebb fegyvereinket 1935-ben gyártották. Szakértők azt mondták, hogy jobban tesszük, ha nem használjuk őket" - háborog Giorgosz Kosztasz, a görög börtönőrök szövetségének elnöke a BBC Newsnak.

Kosztasz szerint a rabok mostanra rájöttek arra, hogy őreik, ha akarnának, sem tudnának rájuk lőni. Mivel a rabok nem félnek az őrök fegyvereitől, egyre gyakoribbak a szökések. Az elavult fegyverek mellett az alacsony létszám is nehezíti a munkát: Kosztasz szerint 2800 börtönőrre lenne szükség, de ehelyett csak 1200 vigyáz az egyre túlzsúfoltabb görög börtönökre.

A görög börtönőrök jövő héten figyelmeztető sztrájkot tartanak, hogy új felszerelést és létszámnövelést csikarjanak ki a kormánytól. A börtönöket nem lehet majd látogatni, és elmaradnak a tervezett rabszállítások.