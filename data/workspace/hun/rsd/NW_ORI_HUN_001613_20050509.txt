Amerikai befektetési társaság veri fel a GM-részvények árát

Kirk Kerkorian amerikai milliárdos befektetési cége, a Tracinda hétfőn újabb 28 millió General Motors-részvényre jelentette be vételi ajánlatát, darabonként 31 dolláros áron. A 870 millió dolláros üzlet nyélbe ütésével részesedésük 8,84 százalékra nőhet az autógyártóban. 

A befektetési társaság, amely többségi tulajdonnal rendelkezik a kaszinókat és szállodákat üzemeltető MGM-ben, áprilisban kezdte el nagy tételben vásárolni a General Motors papírjait. A hivatalos indoklás szerint azért, mivel a mostani kereskedési árak nem tükrözik a társaság valódi értékét. Áprilisban ugyanis az autógyártó részvényei tíz éve nem látott mélységekbe süllyedtek, miután az első negyedévet több mint egymilliárd dolláros veszteséggel zárták. 

Egy hónap alatt a Tracinda a General Motors részvényeinek 3,9 százalékára tett szert, a mostani 5 százaléknyi részvény megvételével pedig részesedését több mint duplájára növelheti a világ legnagyobb autógyártójában. Kerkorian múlt heti bejelentése, mely szerint megduplázza a tulajdonában lévő GM-csomag értékét, 18 százalékos növekedést hozott a cég papírjainak értékében. Hétfőn azonban az autógyártó New York-i tőzsdén jegyzett részvényei 25 százalékkal 30,51 dollárra csökkentek kereskedés előtt, tudósít az AP hírügynökség. 