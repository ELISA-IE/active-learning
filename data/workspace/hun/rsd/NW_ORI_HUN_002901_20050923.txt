Az Egis vezetésével zuhan a tőzsde

Közel 2 százalékot esett pénteken délig a Budapesti Értéktőzsde irányadó indexe a BUX. Egy jelentősebb lefelé irányuló korrekció zajlik a piacon, fordulatról azonban még korai lenne beszélni - véli Török Bálint, a Buda-Cash Brókerház elemzője.

A 23000 pontos szint alá esett be a BUX pénteken délelőtt, miután előző napi záró értékéhez képest 423 pontot, azaz 1,83 százalékot gyengült az értéke. A BUX így délben 22695 pontot ért. A nagyobb papírok közül főleg az Egis, és a Mol részvényesei jártak rosszul. A gyógyszergyár részvényei ugyanis 2,57 százalékkal 18800 forintra estek vissza. A Mol részvények közel 4 milliárd forintos forgalom mellett estek, amiben szerepet játszik az olajárak esése.

A Richter papírjai 1,11 százalékkal 35600 forintig csúsztak vissza, pedig a nap elején még 36200 forint is volt az árfolyam. A kedvezőtlen hangulatból az Mtelekom részvényei sem tudták kivonni magukat, a papír árfolyama1,35 százalékkal 1025 forintra esett vissza.

Egy jelentősebb lefelé irányuló korrekció zajlik a részvénypiacon - mondta el az [origo]-nak Török Bálint, Buda-Cash Brókerház elemzője. Korrai lenne azonban még arról beszélni, hogy megfordult a trend a magyar részvénypiacon. A kulcs szó egyébként továbbra is a tőkebeáramlás, trendfordulóról ugyanis csak akkor lehet beszélni, ha ezek az adatok azt mutatják, hogy már inkább viszik a pénz a régióból, semmit, hogy hozzák azt.

A magyar piacon egyébként reális lenne egy lefelé irányuló korrekció, hiszen néhány részvény már jóval drágább, mint amennyit valósan ér. A Buda-Cash elemzői szerint a legjobban a Richter papírjai vannak túlárazva, amelyeknél 3000 forintos csökkenés is reális lenne részvényenként.

Nagyon nagy áresésre azonban egyelőre nem kell számítani, hiszen jelenleg a BUX reális értéke 21000 és 22000 pont között van. 