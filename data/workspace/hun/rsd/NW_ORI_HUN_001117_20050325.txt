Csökkentheti alaptőkéjét a Nabi

Könnyen előfordulhat, hogy a NABI közgyűlésére nem áll majd készen a tavalyi évről szóló auditált beszámoló, ekkor pedig lehet, hogy a közgyűlés felfüggesztését kell majd javasolni a részvényeseknek. A társaság alaptőkéjének csökkentésére kényszerülhet, írta a Napi Gazdaság.

Alaptőkéje csökkentésére kényszerülhet tavalyi veszteségei után a Nabi Rt. A buszgyártó cég április végén tartandó rendes éves közgyűlésének napirendjén szerepel a jegyzett tőke csökkentése, amit a részvények névértékének csökkentésével, vagy alacsonyabb névértékű részvényekre való cserével valósítanának meg. A csökkentés oka, hogy a Nabi tavalyi mérleg szerint vesztesége következtében a cég saját tőkéje várhatóan a jegyzett tőke kétharmada alá csökken, és ekkor törvényi előírás a jegyzett tőke leszállítása.

A közgyűlést is felfüggeszthetik

A társaság igazgatósága röviddel a közgyűlési meghívó közzétételét követően nyílt levélben tájékoztatta részvényeseit a folyamatban lévő átstrukturálással és a hitelezőkkel folytatott tárgyalásokkal kapcsolatban. E szerint az átszervezési folyamat - amelytől a csoport hosszú távú nyereséges működését remélik - előrehaladott állapotban van. Ugyanakkor a hitelezőkkel folyamatosan egyeztet a cég menedzsmentje, ez azonban meglehetősen összetett folyamat, mivel három országban három cég 11 hitelnyújtójával folynak a tárgyalások. Így könnyen előfordulhat az igazgatóság szerint, hogy a közgyűlésre nem áll majd készen a tavalyi évről szóló auditált beszámoló. A Napi Gazdaság szerint ilyen esetben előfordulhat, hogy a közgyűlés felfüggesztését kell majd javasolni a részvényeseknek.