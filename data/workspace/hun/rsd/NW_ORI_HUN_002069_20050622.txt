Kivezették a MU-t a londoni tőzsdéről

14 év után megszűnt a Manchester United angol labdarúgó klub részvényeinek forgalmazása a londoni tőzsdén, miután Malcolm Glazer amerikai befektető csaknem 100 százalékban felvásárolta a klubot - írja a BBC News.

A Manchester Unitedet azután vezették ki a tőzsdéről, hogy Malcolm Glazer amerikai befektető néhány hét alatt felvásárolta a klub közel 100 százalékát. A többi részvényes számára a lépés azt jelenti, hogy a részvények eladását és vételét ezentúl magánforgalomban kell megvalósítaniuk.

A Machester United a világ legnagyobb futballegyesülete, utolsó tőzsdei értéke megközelítette a 800 millió fontot. Glazer jelenleg a klub részvényeit 97,3 százalékban birtokolja, de várhatóan megszerzi a klub 97,6 százalékát. Ezzel a lépéssel kötelezően ajánlatot kell tennie a maradék részvények felvásárlására is. 

Glazer tulajdonhányadának pontos állásáról legközelebb hétfőn érkezik jelentés, ez ugyanis a határideje annak, hogy a többi részvényes 3 fontos darabáron eladja neki a maradék részvényeit - írja a BBC News.

Glazer, a Tampa Bay Buccaneers amerikai futball csapat tulajdonosa azután vált a Manchester United többségi tulajdonosává, hogy május 16-án 790 millió fontért vásárolt a klub részvényeiből.