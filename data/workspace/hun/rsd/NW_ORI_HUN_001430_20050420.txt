Vitte a víz az autókat

Mátrakeresztest néhány óra alatt tönkretette a Kövecses-patak. A házakba sziklákat és iszapot hordott, autókat ragadott magával, és volt, akinek a fél házát szó szerint elvitte. Nincs víz, és akadozik az áramellátás. A falu tele van munkagépekkel, és az emberek pucolják a rájuk omlott Mátrát az otthonaikból. A fakanálkészítésre specializálódott helyiek műhelyeit is elvitte a víz.

József házának hétfő óta csak három fala van. A Kékesi utcáról nézve takaros kis családi ház, oldalról lehet bemenni az ajtón. Az előszobából balra két ajtó nyílik: most mindkettő mögött közvetlenül a megduzzadt Kövecses-patak rohan. Az egyik szoba és a konyha felét szó szerint levágta a víz. A csillár, ami valaha a szoba közepén volt, most is lóg a plafon utolsó maradékán, ha fúj a szél, akkor kileng. "Nem merem levenni, mert félek, hogy a szoba maradéka is leszakad alattam. Ezt már hagyom, úgyis mindenem odavan. Pedig pont kezdtünk kicsit jobban élni, először volt úgy, hogy nem kellett semmi segítség. Volt egy kis műhelyem, ahol vágódeszkákat csináltam" - mutatott József volt konyháján keresztül kifele, ahol a hordalékok között egy betonnégyzet utalt a teljesen megsemmisült műhely alaprajzára. "Talán a sors, talán az Isten akarta így, nem tudom." Józsefet ebédre akarták hívni ekkor a szomszédjai. "Van még egy kis parizerem" -  mondta, és nem tágított a ház mellől a zuhogó esőben. "Hamarosan eldózerolják. Azt mondták, hogy életveszélyes, nem lehet újjáépíteni. Semmim sem maradt."

Mátrakeresztes alig néhány száz fős település Nógrád megyében, közigazgatásilag a közeli Pásztóhoz tartozik. Hétfőn a hirtelen lezúduló hatalmas eső miatt egy közeli víztározó kiöntött, a víz átszakította a gátat, és a falun átfolyó Kövecses-patakba ömlött. A patak alig egy óra alatt szokásos méretének ezerszeresére duzzadt, és végigsöpört a kis településen. Elsodorta az út menti szalagkorlátot, ledöntötte a KRESZ-táblákat, elvitte a hidat, elöntötte a pincéket. Több házba másfél méteres víz ömlött be, néhányat teljesen lakhatatlanná tett, több családot ki kellett lakoltatni. A csatornahálózat teljesen tönkrement, víz még hetekig nem lesz. Az áramszolgáltatást részlegesen visszaállították, néhány házban szerdán már működött a telefon. A szakértők szerint a károk teljes helyreállítása két évig is eltarthat.

A falut szerdán csak a hivatalosan érkező járművek közelíthették meg, néhány kilométerre tőle a rendőrök megállították az érkezőket. A település felé menet az út mentén hangosan zúgott a még mindig ijesztően áradó Kövecses-patak. Felfelé visz az út Pásztó felől Mátrakeresztesre, és egyre több használati tárgy hevert a környéken a sárban: hűtőszekrény, abrosz és zacskók mindenütt. A patak kilométerekre vitte a falutól az elsodort tárgyakat. Közeledve a lakott részhez egyre több fakanál és más fából készült konyhai eszköz volt a sárban. A helyiek többsége abból élt, hogy ilyen tárgyakat készítettek otthoni műhelyeikben. Szinte mindenki készletét elsodorta az ár, és a legtöbben elveszítették műhelyeiket és szerszámaikat, gépeiket is.

A falut kettévágta a víz, amikor elsodorta a hidat. "Most az a legfontosabb, hogy újra közlekedni lehessen a két rész között" - mondta az [origo]-nak Sisák Imre, Pásztó polgármestere, aki tűzoltósisakban és köpenyben irányította a mentési munkát Mátrakeresztes közepén. Fentről teherautók tolattak végig az utcán, kiborították a földet az útra, a markolók pedig az áradó patak medréhez kotorták a rakományt. A környékbeli házak udvarából derékig érő törmeléket lapátoltak az emberek. "A fiam és a barátai két napja viszik a törmeléket, hogy legalább mozdulni tudjunk" - panaszkodott egy asszony. "Sziklákat és fatörzseket vitt be a víz" - tette hozzá egy férfi, miközben megpróbáltak egy traktort szerezni annak a markológépnek a kiszabadításához, ami az egyik szomszéd kertjében elmerült a sárban.

Sisák Imre polgármester szerint a kormánynak katasztrófa sújtott övezetté kellene nyilvánítania Mátrakeresztest. "Több százmillió forint a kár, a falu élete teljesen megbénult. Ide nagyon komoly állami segítség kellene." A Belügyminisztérium a javaslatra nem reagált, de a tárca megígérte, hogy anyagi akadálya nem lesz az újjáépítésnek. Muhoray Árpád, az Országos Katasztrófavédelmi Főigazgatóság egyik vezetője és Juhász Gábor BM-államtitkár szerdán Mátrakeresztesen és a közeli, szintén ár sújtotta Szuhán személyesen tájékozódott.

A településen a sok munkagép között sokféle egyenruhába öltözött emberek járkáltak: rendőrök, katasztrófavédelmisek, tűzszerészek, az Ökumenikus Szeretetszolgálat emberei, vízügyisek és öltönyös biztosítósok. "Mindenki próbál segíteni, de most is zuhog, nem érezzük magunkat biztonságban. A Heves megyeiek dolgoznak a falu felső részén, a Nógrád megyeiek lent. Itt lent most több a gép, de odafönt éjjel is dolgoztak. Hárman vagyunk testvérek, felváltva vigyázunk anyám házára. Őt bevittük Pásztóra. Szegény öreg parasztasszony ne lássa, mi lett a házával, így is elég trauma ez neki" - mondta egy férfi odabiccentve egy kiskutyának, amely csodával határos módon menekült meg. "Azóta mindig annyira örül nekünk" - mutatott az ebre, majd gumicsizmájában lecaplatott a kertbe törmeléket lapátolni.

Az egyik ház oldalán több mint másfél méter magas sárréteg mutatja, meddig ért a lezúduló víz. A családból csak a nagymama volt otthon hétfő délután háromnegyed négykor, amikor az áradás kezdődött. "Kijöttem a verandára nézni, hogy mi történik. Alig csepegett, aztán néhány perc múlva már hatalmas robajjal jött a víz, addigra már itt is zuhogni kezdett. Láttam, ahogy ledönti a kőkerítést, és viszi el az autónkat. Darabokra törve jóval lejjebb akadt meg. Mondtam, úristen, viszi a víz az autónkat, aztán bemenekültem a házba. Alig egy óra alatt lement az ár. Utána minden csupa sár és szemét volt." A család hétfőn nem aludt otthon, a falu magasabb részén kerestek menedéket. A kerítésen és az autón kívül odaveszett a pince teljes tartalma: motorkerékpár, biciklik, kerti gépek, kazán.

"Dörgött, villámlott, és két oldalról ömlött a kertbe a víz. 1972-ben volt itt ilyen utoljára, akkor a fiam három hónapos volt, az ablakon keresztül kellett kiadnom, hogy megmentsék. Most ő mentett meg minket azzal, hogy gyorsan homokkal eltorlaszolta a bejáratot. De a kertkaput három részre vágta a víz" - mondta egy asszony, amikor aláírta az átvételi elismervényt, amit a szeretetszolgálat munkatársa tartott elé. A kartondobozban fertőtlenítőszerek voltak. Több ház verandáján raklapokban állt a hipó. Kedden kenyeret is osztottak, szerdán már meleg ételt is. A vizet lajtoskocsik hozták. 

"A szennyvíz elöntötte a csatornarendszert, hetekig tarthat a vízvezeték helyreállítása" - mondta egy helyszínen dolgozó szakember az [origo]-nak.

"A férjem eltörte a lábát, nekem magas a vérnyomásom. Tegnap elfogyott a gyógyszerünk, de csak Pásztón lehet kapni. Nem megy a busz, az esőben kilométereket kellett gyalogolnom. Nagyon ki vagyunk fáradva, két napja mákszemnyit sem aludtunk. Félünk, ha még sokáig esik, akkor megint ránk zúdul a víz" - mondta egy idősebb hölgy, zacskóval és esernyővel a kezében.

Akinek a háza lakható maradt, azt mondták, hogy bár az egész nyaruk elmegy majd a helyreállítással, de nem kérnek külső segítséget. "Azoknak a népeknek kell az, akiknek elvitte az egész házukat a víz" - mondták többen is. Mások még több munkagépet, vizet és amit egyáltalán nem hoztak, mobil WC-ket akarnak. "Víz nélkül nagyon nehéz az élet" - mondták a zuhogó esőben portájukat takarító fáradt emberek.

Magyari Péter - Mátrakeresztes