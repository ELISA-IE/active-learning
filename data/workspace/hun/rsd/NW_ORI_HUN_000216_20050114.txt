Annus Adrián belépett az MSZP-be

A doppingvétség miatt olimpiai címétől megfosztott Annus Adrián belépett az MSZP-be. Az indoklása szerint lakóhelyén, a Vas megyei Jákon élő emberek kérték meg, hogy lépjen be a helyi szervezetbe, és ő pedig azért lépett be, hogy segítsen nekik. A visszavonult kalapácsvető korábban is szocialista közelinek számított: az önkormányzati választáson az MSZP-s polgármesterjelölt mellett kampányolt. 

Belépett az MSZP-be az athéni olimpián doppingbotrányba keveredett Annus Adrián, akit a jáki emberek kérték meg, hogy csatlakozzon a helyi alapszervezethez. "Azért lépett be, hogy segítsen azokon az embereken, akik mellette álltak a meghurcolása idején" - magyarázta Annus Adrián szóvivője, Pál T. Gábor, aki hozzátette, hogy a volt sportoló egyelőre csak a hamarosan kezdődő perére koncentrál, amelyet az elvett olimpiai aranyérme miatt indított. A szóvivő szerint nincs semmi meglepő, hogy Annus belépett a pártba, mivel sohasem tagadta baloldali érzéseit. A sportoló 2002-ben az önkormányzati választási kampányban is szerepelt, az MSZP-s jelölt mellett lépett fel. A polgármesterré választott Ipkovich György cserébe a doppingbotrány után is kiállt Annus mellett. A szóvivő cáfolta a Magyar Nemzet információját, mely szerint Annus szocialista alapszervezetet alapított volna.

A kalapácsvető tavaly olimpiai aranyérmet nyert, de címétől utólag megfosztották, mivel megszegte a doppingszabályzatot. Annust ugyanis újra akarták ellenőrizni, miután klubtársát, a diszkoszvető Fazekas Róbertet (aki szintén az első helyen végzett) doppingvétségén kapták. Ő azonban ennek nem tett eleget, hanem Fazekassal együtt autóval elhagyták Görögországot. A doppingellenőrök még a lakásán is felkeresték Annust, aki ennek ellenére nem tett eleget a kérésüknek, és inkább hagyta veszni az olimpiai aranyat, mintsem hogy vizeletmintát adjon. A Nemzetközi Doppingellenes Ügynökség (WADA) vezetője, Dick Pound vizelethamisítással vádolta a két sportolót, vagyis hogy egy kis készülék segítségével másvalaki tiszta vizeletét csorgatták a gyűjtőedénybe. 

Annus közleményben cáfolta akkor a vádakat: "a lapokban megjelentekkel ellentétben az athéni olimpián megvizsgált mindkét vizelet tőlem származik. Az, hogy ezt a fals indokok alapján keletkezett, orvosilag megcáfolható információt újra és újra felfrissítik, egyértelművé teszi számomra, hogy valakik igyekeznek eltántorítani tervemtől, hogy bíróságon vegyek elégtételt és szerezzem meg újra az aranyérmet".