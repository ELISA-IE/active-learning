Lecsapnak a bliccelőkre az autópályákon

Vasszigorra számíthatnak az autópályán a bliccelők. Az Állami Autópálya Kezelő Rt. ugyanis úgy döntött, hogy nyáron fokozottan ellenőrzik, hogy mindenki megvette-e a matricát, aki használja az autópályákat, elsősorban az M7-est. Erre azért van szükség, mert a nyaralni induló magyar és a külföldi autósok sokszor "elfelejtenek" matricát venni. 

Átadták pénteken az M7-es autópálya Balatonszárszó és Ordacsehi közötti új, 20 kilométeres szakaszát. "Ez a szakasz nem csak az M7-es autópálya egy része, hanem az 5-ös európai közlekedési főfolyosónak is eleme, ami azt jelenti, hogy az út mentén a gazdaság olyan mértékű fejlődése indulhat be, amely korábban elkerülte a régiót, elkerülte Somogy megyét" - hangsúlyozta Kóka János gazdasági és közlekedési miniszter. A miniszter kijelentette, hogy 2006 végétől, egy 35 kilométeres szakaszon kívül, Nyíregyháza, Debrecen és az Adria között folyamatos autópálya lesz. 

Az meghosszabbított M7-esen a szigor is nagyobb lesz. Az Állami Autópálya Kezelő Rt. ugyanis úgy döntött, hogy nyáron fokozottan ellenőrzik az úthasználati jogosultságot, vagyis, hogy mindenki fizetett-e, aki használja az autópályát. A matricaellenőrzés során "a rendelkezésére álló összes lehetséges eszközt" fel kívánják használni - áll a részvénytársaság internetes oldalán.

A szigorítás fő oka, hogy a turisztikai szezonban megnő a bliccelők száma. Ellenük az ÁAK Rt. mobilkamerás egységeket vet be, elsősorban a péntek déltől vasárnap estig tartó időszakban, amikor a legnagyobb a forgalom. Ez azt jelenti, hogy autókba szerelnek kamerákat, és ezekkel az autópálya különböző pontjain figyelik az autósokat. Sánta László ügyfélszolgálati vezető az [origo]-nak elmondta, hogy igyekeznek úgy használni a mobilkamerákat, hogy az autósok ne sejthessék meg előre, hogy hol fognak figyelni rájuk. 

Magyarok és külföldiek egyaránt bliccelnek

Bár a társaság a többi autópályán is fokozza az ellenőzést, a legszigorúbban az M7-est figyelik majd, amelyik különösen nagy forgalmat bonyolít nyáron. Az ÁAK Rt. szerint fontos tudni, hogy az M7 autópálya pénteken átadott szakasza is díjköteles, az átadás pillanatától mindenkinek fizetnie kell. Ennek megfelelően matricaellenőrzésekre ezen a pályarészen is folyamatosan számítani kell. A magyar és a külföldi autósok között bliccelési szempontból nincs különbség, nagyjából ugyanolyan arányban felejtenek el matricát venni. "A hivatásos forgalom, azaz a kamionosok, teherautósofőrök ritkábban, míg a nyaralni indulók gyakrabban próbálják meg fizetés nélkül használni az autópályát" - meséli tapasztalataikat Sánta László.

Az ÁAK Rt. felhívja a figyelmet a jogszabályi előírásra, melyet az autósok hajlamosak figyelmen kívül hagyni.  Eszerint a matricát már a pályára való felhajtás előtt meg kell vásárolni. A Társaság kéri az úthasználókat, hogy a matricavásárlás során fokozott figyelmet fordítsanak arra, hogy a vásárláskor kapott nyugtán a megfelelő rendszám szerepeljen, mivel ez képezi az elektronikus ellenőrzés alapját.