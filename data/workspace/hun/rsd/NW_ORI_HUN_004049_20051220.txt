Közgyűlési igen a Magyar Telekom és a T-Mobile egyesülésére

A Magyar Telekom Rt. mai rendkívüli Közgyűlése meghozta a döntést a Magyar Telekom Rt. és a T-Mobile Magyarország Rt. egyesüléséről.

A kedden tartott rendkívüli Közgyűlésen Straub Elek elnök-vezérigazgató tájékoztatást adott a részvényeseknek a Magyar Telekom Rt. és a T-Mobile Magyarország Rt. egyesülésével kapcsolatban felmerült kérdésekről. Az erre kijelölt, független könyvvizsgáló előzetesen véleményezte a vagyonmérleg- és vagyonleltár-tervezeteket, amelyeket a Közgyűlés most hagyott jóvá.

Azoknak, akik a jogutód gazdasági társaságban, a Magyar Telekom Rt-ben részvényesként nem kívánnak részt venni, törzsrészvényenként 425,- Ft-ot fizetnek a Közgyűlés mai döntése értelmében. Döntés született a velük való elszámolás módjáról és ennek végrehajtásáról.

A részvényesek által megtett nyilatkozatok alapján két személy nem kíván részt venni a jogutód gazdasági társaságban, 43.385 db részvénnyel. Ezzel összhangban a jogutód Magyar Telekom Rt. alaptőkéje 104.276.831.500 Ft-ra változik. 

A Közgyűlés a Magyar Állam egyetértésével jóváhagyta a T-Mobile Magyarország Rt. beolvadását a Magyar Telekom Rt.-be, az egyesülés a cégbíróság által történő bejegyzéssel válik hatályossá. A Közgyűlés jóváhagyta az Egyesülési szerződést, és felhatalmazást adott annak aláírására. 

Az egyesülés után a Magyar Telekom Rt. igazgatósági és felügyelő bizottsági tagjai változatlan feltételek és díjazás mellett látják el a jogutód társaságban az igazgatósági és a felügyelő bizottsági tisztséget.

Az egyesülés cégbírósági bejegyzését követően a társaság cégneve Magyar Telekom Távközlési Nyilvánosan Működő Részvénytársaságra (angolul: Magyar Telekom Telecommunications Public Limited Company) változik, a társaság rövidített neve Magyar Telekom Nyrt. (angolul: Magyar Telekom Plc.) lesz.