Nem érdekli az orvosokat a megelőzés

A Nógrád megyei háziorvosok mutatták a legkisebb érdeklődést a betegségmegelőzési pályázat iránt, mindössze két megyei orvos jelentkezett, pedig egyenként több százezer forintot nyerhettek volna el. Az érdeklődés országosan is szerény, az eredetileg rendelkezésre álló 885 millió forintból 230 milliót osztanak szét egészségmegőrzési háziorvosi programokra.

 

Összesen 380 pályázat érkezett az Országos Egészségbiztosítási Pénztár pályázatára, melynek a célja az volt, hogy a háziorvosok aktívabban vegyenek részt a megelőzési programokban. A legkisebb érdeklődés Nógrád megyében volt, az ott praktizáló háziorvosok közül összesen ketten jelentkeztek. A legtöbb pályázatot a Szabolcs-Szatmár-Bereg megyei háziorvosok nyújtották be, az ott dolgozóknak több mint 10 százaléka szeretne betegségmegelőző programokat szervezni. 

Országos átlagban szerény volt az érdeklődés, ugyanis az eredetileg rendelkezésre álló 885 millió forintból mindössze 230 milliót osztanak szét egészségmegőrzési háziorvosi programokra. A fennmaradó összeg sorsáról az Egészségügyi Minisztérium dönt, elképzelhető, hogy átcsoportosítják fogászati prevencióra - mondta az [origo]-nak Kőrösi László, az Országos Egészségbiztosítási Pénztár munkatársa. Az új pályázatok általában nehezen indulnak be, ezért normális, hogy viszonylag kicsi az érdeklődés - tette hozzá. 

Egy-egy pályázó maximum 600 ezer forinthoz juthat hozzá. Ezt az összeget az orvosok többsége olyan közösségi programok szervezésére fordítja, ahol táplálkozási és testmozgással kapcsolatos tanácsokkal segít az egészségmegőrzésben. A háziorvosok erről írásos anyagokat is készítenek majd. A prevenciós munkáról számítógépes nyilvántartást is vezetniük kell. 

A pályázatok közül összesen hetet utasítottak el, ezek az orvosok vagy nem prevenciós célra szerettek volna pénzhez jutni, vagy a pályázataik annyira hiányosak voltak, hogy komolytalannak tartották őket.