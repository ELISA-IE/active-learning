Jól vannak az eltűntnek hitt magyarok

Nincs magyar áldozata annak a hajóbalesetnek, amely Thaiföldön történt kedden. A korábbi hírek szerint két magyar eltűnt, amikor felborult egy turistákat szállító hajó Szamui szigetnél. A balesetben heten vesztették életüket. Utóbb kiderült: a magyarok nem a szerencsétlenül járt hajóval utaztak.

Nincs magyar áldozata a thaföldi hajóbalesetnek, amelyben hét személy vesztette életét, tizenheten pedig eltűntek. Korábban a hatóságok arról számoltak be, hogy két magyar is van az eltűntek listáján. A nyugati turistákkal zsúfolásig telt motoros siklóhajó az ország keleti partjainál fekvő Phangan szigettől Szamuj szigetre tartott.

A balesetben három svéd, egy svájci, egy német, egy osztrák, egy norvég és egy brit állampolgár tűnt el. A thaiföldi magyar követség a hatóságokkal egyeztetve kiderítette, hogy a magyarok jól vannak, nem a szerencsétlenül járt hajóval utaztak.

Az őserdő borította Phangan sziget kiemelt turistacélpont Thaiföldön: minden holdtöltekor több ezer kül- és belföldi turista gyűlik össze egy egész éjszakás mulatságra.