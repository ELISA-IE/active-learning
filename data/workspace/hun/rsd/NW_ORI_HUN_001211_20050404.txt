Lassan reagált az MTV a pápa halálhírére

Többen is vizsgálatot kezdeményeztek azzal kapcsolatban, hogy a közszolgálati televízió a többi adóhoz képest jóval lassabban reagált a pápa szombat esti halálhírére. A köztévé szóvivője szerint a hírügynökségi jelentés után 25 perccel szakították meg adásukat.

Médiahatósági vizsgálatot és az MTV-kuratórium elnökségének rendkívüli ülését kezdeményezték amiatt, mert az MTV nem a közszolgálati feladatainak megfelelően foglalkozott a pápa halálhírével - írja a Népszabadság. Az MTV-kuratórium elnökségének rendkívüli ülését a két SZDSZ-es tag, Kozák Márton és Rajk László hívná össze annak kiderítésére, vajon mivel indokolható, hogy az európai közszolgálati tévék közül talán egyedüliként az MTV csak az éppen futó filmjének vége, majd a műsorajánlók után indította el a Híradó különkiadását. 

A médiahatóságnál a testület fideszes tagja, Szalai Annamária indítványozza az MTV műsorának elemzését, mert szerinte a köztévé csak közel egy órával a pápa halálhírének bejelentése után szakította meg adását, addig egy futó feliratot sem tettek a képernyőre. 

Holub Katalin, a köztévé szóvivője erre reagálva közölte: a Magyar Televízió a szentatya halálhírét a hivatalos hírügynökségi közzététel után 25 perccel, műsorát megszakítva jelentette be. A TV 2, az RTL Klub és a Duna TV is hamarabb reagált a hírre. Erről Holub úgy nyilatkozott a Népszabadságnak: "a hírversenyben fontos érték a gyorsaság, de legalább ennyire lényeges az átfogó, hiteles tájékoztatás. Halálhírnél versenybe szállni nem ízléses dolog".