Pénzt kapnának az iskolák a kólamentes büféért

Már csak a pénz hiányzik ahhoz, hogy bevezethessék az iskolákban az egészséges életmód elérését célzó programot. Ennek részeként például az iskoláknak vállalniuk kell, hogy a büfékben egészségesen étkezhetnek a gyerekek és biztosítani kell számukra a mindennapos testmozgást. Kezdetben néhány kistérség iskolája kapcsolódna be a programba, de hogy mikor terjedhetnek el országosan a kóla- és chipsmentes büfék, azt egyelőre nem tudják a szakemberek.

Az iskolai egészségfejlesztési normatíva bevezetésének modellprogramja nevet viselő tervezet elkészült, egyelőre azonban nincs meg a bevezetéséhez szükséges anyagi háttér - mondta az [origo]-nak Somhegyi Annamária, az egészségügyi minisztérium vezető főtanácsosa. A Népegészségügyi Tárcaközi Bizottság koordinálásával készült tervezet lényege, hogy anyagi támogatást kapnának a programban részt vevő iskolák. Cserébe négy feltételt kell teljesíteniük: a diákok számára biztosítani kell az egészséges táplálkozást, minden gyereknek mindennap részt kell vennie testmozgás-programban. Emellett be kell vezetni az egészségtan oktatását és biztosítani kell a diákok egészséges személyiségfejlődését.

 

Az egészséges táplálkozás eléréséhez ajánlást adott ki az egészségügyi tárca. Ebben 19 kategóriába sorolták a javasolt élelmiszereket. Tiltásokat nem tartalmaz a lista, de értelemszerűen kimaradtak az ajánlott ételek közül a csokik, chipsek, sütemények és cukros üdítők.

 

A mindennapos testmozgás nem csupán a kötelező tornaórát jelenti - közölte a tárca illetékese. Megjegyezte: a táncóra vagy az úszás éppúgy biztosítja a napi testmozgást. Lényeg, hogy minden gyermek minden nap részt vegyen a testmozgás-programban és az a szakmai követelményeknek megfeleljen.

 

Az egészségtan sem külön óra lenne, a kidolgozás alatt álló tanagyagot elsősorban a biológia és az osztályfőnöki óra tananyagába építenék be, de oktathatják önálló tárgyként is. A negyedik kritérium, a gyermekek egészséges személyiségfejlődésének biztosítása pedig a személyiségközpontú pedagógia, a művészetek oktatásban való alkalmazása és a lelki egészség központba helyezése révén valósulhat meg a program szerint.

 

Mindehhez az szükséges - mondta Somhegyi Annamária -, hogy a tantestület minden tagja elsajátítsa ezt a szemléletet. Be kell ugyanakkor a döntésbe vonni a szülőket, sőt a gyerekeket is. A főosztályvezető szerint ugyanis csak így érhető el, hogy a szülők otthon is hasonló elvek szerint neveljék a gyerekeket, illetve a gyerekek is megértsék, hogy minden az ő javukat szolgálja. Példaként említette a szakember, hogy ha a gyerek hiányolja a chipset a büféből, megveheti a sarki boltban is, hacsak nem önszántából vesz részt a programban.

 

A programban részt vevő iskolák tanulónként kapnának meg egy bizonyos összeget, ennek mértékéről azonban a főtanácsos nem akart nyilatkozni. Kezdetben néhány kistérségben vezetnék be a programot, mert így jobban biztosítható a szakmai ellenőrzés és a szülői részvétel. Egyelőre azonban nincs meg a szükséges forrás még a kísérleti fázis beindításához sem. Az anyagiaktól függ az is, mikor válhat majd országossá a program.

 

Korábban Magyar Bálint oktatási miniszter is szorgalmazta, hogy az iskolai büfék kínálatát tekintsék át.

 

Egyes nyugati országokban már be is vezettek hasonló intézkedéseket. Brüsszelben például az óvodákban is iskolákban január 1-jével kitiltották a cukrozott üdítőket és édességeket áruló automatákat. Franciaországban szeptembertől lesz tilos csoki- és üdítőautomatákat üzemeltetni.

 

Kapcsándi Dóra