Koreai abroncs gyártó települhet Magyarországra

Egyre valószínűbb, hogy Magyarországot választja félmilliárd eurós beruházása színhelyéül a Hankook. A dél-koreai abroncsgyártóval Kóka János gazdasági miniszter titkos tárgyalásokat folytatot.

Nő a valószínűsége annak, hogy a Hankook dél-koreai gumiabroncsgyártó mégis Magyarországot választja mamutberuházása helyszínéül - értesült a Világgazdaság. Erre utal, hogy Kóka János gazdasági és közlekedési miniszter titkos tárgyalásokat folytatott a cég vezetőivel, amikor a közelmúltban a Gyurcsány Ferenc kormányfő által vezetett küldöttséggel Hongkongban tartózkodott. Kóka János sem cáfolni, sem megerősíteni nem kívánta az értesülést. 

A Korea Herald dél-koreai lap azt közölte, hogy a Hankook novemberben jelenti be a győztes kilétét. Az újság értesülései szerint az abroncsgyártónak viszonylag sürgős, legkésőbb tavasszal meg szeretné ugyanis kezdeni az üzem építését. A gyártást a tervek szerint 2007 elején indítanák be. A Korea Herald Cseh-, Lengyel- és Magyarországot említi lehetséges beruházási célpontként, értesülései szerint Szlovákiának már nincs esélye.

A koreai cég egyébként a félmilliárd eurós beruházás színhelyéül eredetileg a szlovákiai Lévát szemelte ki, ám a pozsonyi kabinet július elején visszadobta a gazdasági minisztérium által a cégnek biztosra ígért bőkezű támogatási tervet, ezért a dél-koreaiak visszaléptek. A szlovák kormány akkor úgy indokolt, hogy a közvetlenül és közvetve mintegy háromezer munkahelyet teremtő beruházás nem ér meg százmillió eurót az adófizetők pénzéből. Ha a gazdasági minisztérium által kidolgozott terv valósult volna meg, a szlovák állam által adott támogatás elérte volna a beruházás összértékének 21 százalékát. 

További tárgyalások után a Hankook augusztusban tíz százalékra mérsékelte elvárását, Pozsony azonban nem volt hajlandó többet adni hat százaléknál. 

Ha a dél-koreaiak tényleg hazánkat választják, Magyarország véglegesen megerősítheti pozícióját mint regionális abroncsgyártó nagyhatalom. A francia Michelin szeptember végén 14,5 milliárd forintos beruházás eredményeként Nyíregyházán adta át évi 800 ezres kapacitású üzemét, ahol jövőre több százezer minőségi személyautó-abroncs készülhet. Nyíregyházán eddig csak haszonjármű- és traktorabroncsok készültek. Jövőre kezdi meg a gyártást a Bridgestone tatabányai üzemében: a 190 millió euróba kerülő gyár lesz a japán gumiabroncsgyártó hetedik európai bázisa. Az üzem, amely személy- és kisteherautókhoz gyárt majd abroncsokat, 200 dolgozót foglalkoztat 2008-tól. A Bridgestone tervei szerint a termelés 2009 első fél évében elérheti a napi nyolcezret. A beruházást az indokolja, hogy a hat európai Bridgestone-gyár már nem képes kielégíteni a piaci igényeket.