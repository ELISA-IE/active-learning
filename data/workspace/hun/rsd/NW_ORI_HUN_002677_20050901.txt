A VII. kerület leválik a fővárosi szemetesekről

A VII. kerületi önkormányzat annak ellenére is kiépíti az Erzsébetvárosban az épületenkénti szelektív hulladékgyűjtést, hogy a főváros ezt nem támogatja. A Fővárosi Önkormányzat szerint a VII. kerület javaslata csak kampánycélokat szolgál, annak költségeit a fővárosnak kéne megfizetnie. Az erzsébetvárosi önkormányzat viszont állítja: a kerület állja a költségeket, 50 társasházban pedig kísérleti jelleggel bevezetik a szemét szelektív gyűjtését.

Kidolgozatlannak találta, ezért nem támogatta a Fővárosi Önkormányzat városüzemeltetési bizottsága a hét eleji ülésén a VII. kerület azon kezdeményezését, hogy épületenkénti szelektív hulladékgyűjtést vezessenek be az Erzsébetvárosban. A kerület elképzelése szerint 50 kiválasztott társasházban helyeztek volna ki étolaj, műanyag, fémdoboz és papír gyűjtésére alkalmas tárolókat.

Lakos Imre, a bizottság SZDSZ-s elnöke az [origo]-nak elmondta: a kerület javaslata egyelőre nem illeszthető be a főváros hulladékgazdálkodási koncepciójába, amely elsőként a közterületen próbálja kiépíteni a szelektív visszagyűjtő hálózatot. Ebbe a rendszerbe pedig egyelőre nem építhető be a jóval magasabb szintet képviselő épületenkénti szelektív szemétgyűjtés. Lakos szerint így az erzsébetvárosi javaslat csupán kampánycélokat szolgál, annak költségei ugyanis nem a kerületre, hanem a fővárosra hárultak volna. 

A kerület szocialista polgármestere tagadta, hogy a javaslat kampánycélokat szolgálna. Hunvald György az [origo]-nak elmondta: a rendszer kiépítésével járó költségeket állta volna Erzsébetváros, amihez a kerület eddig nyolcmillió forintot nyert a Környezetvédelmi és Vízügyi Minisztériumtól. Hunvald a javaslat kidolgozatlanságát azzal tagadta, hogy a kiválasztott 50 társasház közgyűlését tájékoztatták a tervekről, azok pedig támogatták az ötletet. 

A polgármester állítja: a kerület koncepciója nem vágott egybe a Fővárosi Közterület-fenntartó (FKF) Rt. terveivel, az elutasítás mögött pedig az áll, hogy Fővárosi Önkormányzat védi az FKF monopóliumát. A polgármester elmondta: a kerület nem hátrál meg, mindenképpen kiépítik a épületenkénti rendszert. Az FKF helyett más hulladékkezelő céget keresnek, a szemét elszállítására és hasznosítására pályázatot írnak ki. 

A szelektív hulladékgyűjtő hálózatot a fővárosban 2003-ben kezdte el kiépíteni az FKF. Jelenleg 350 darab, ötféle hulladék (papír, fémdoboz, műanyag palack, fehér és színes üveg) gyűjtésére alkalmas gyűjtőpont található Budapesten. Év végéig további 250 újabb hulladékszigetet kihelyezésével 600-ra bővül a szelektív hulladékgyűjtő pontok száma. Így várhatón egymillió embert, vagyis minden második budapesti lakost sikerül bevonni a szelektív újragyűjtésbe. A másfél éve folyamatosan bővülő rendszer keretében a fővárosban évente keletkező 700 ezer tonna lakossági hulladékból közel 3500 tonnát sikerült visszagyűjteni, vagyis a szemét 0,5 százalékát.

A köztéri gyűjtésnél magasabb szintet képvisel a lakásonkénti vagy társasházakban történő újragyűjtés. Ez a rendszer azért hatékonyabb, mivel a lakos helyben tud szelektálni, az esetek többségében ugyanis az emberek nem hajlandók több száz métert gyalogolni a hulladékkal a gyűjtőszigetig. Az EU-ban, különösen Németországban már több éve elterjedt lakásonkénti szelektálás viszont jóval drágább, mint a köztéri gyűjtés, köbméterenként akár háromszor többe is kerülhet.