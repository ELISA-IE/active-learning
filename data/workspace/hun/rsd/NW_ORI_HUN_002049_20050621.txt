Étel helyett pofon jár az indonéz gyerekrabszolgáknak

Az ételt megtagadják, megverik és szexuális szolgáltatásra kényszerítik munkaadóik indonéz nők és lányok százezreit - írja jelentésében a Human Rights Watch nevű jogvédő szervezet. A jelentés szerint a 12-14 éves lányok többsége napi 18 órát robotol pár fityingért.

Indonéz nők százezrei vannak kitéve munkahelyükön lelki, fizikai, szexuális zaklatásnak - írja jelentésében a Human Rights Watch (HRW) nemzetközi jogvédő szervezet. Nem ritka, hogy 12-14 éves lányok napi 18 órát robotolnak, a hét mindegyik napján. A megerőltető munkáért pár fityinget kapnak: fizetésük mindössze 500 rúpia, alig 12 forint óránként.

Indonéziában 2,6 millió ember dolgozik a felmérések szerint úgynevezett házi alkalmazottként. Közülük legalább 688 ezer gyerek, 640 ezer pedig 18 évesnél fiatalabb lány. A házi alkalmazottakat kizárják a rendes alkalmazottakat megillető jogokból, így a minimálbérből és a nyolc órás munkanapból is.

Rengetegen mégis rákényszerülnek, hogy elvállalják a kizsákmányoló feltételeket, mivel ez az egyedüli út, amely a szegénységből való kitörésre kínálkozik előttük - írja a HRW. Azok is ilyen munkára kényszerülnek, akik nem tudják fizetni az indonéz törvények által kötelezően előírt 9 iskolaév költségeit, mert családjuk szegény.

A HRW több olyan gyerekkel beszélt, akit munkáltatói megvertek, megtagadták tőle az ételt vagy épp megerőszakoltak. Az indonéz hatóságok csak elvétve vizsgálják az ilyen panaszokat, sokszor pedig tagadják, hogy a zaklatások megtörténtek volna.