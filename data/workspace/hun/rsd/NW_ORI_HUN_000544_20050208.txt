Szegedi petíció a légi mentésért

Petíciót adnak át parlamenti képviselőknek és az egészségügyi miniszternek a szegediek a légi mentés érdekében. A térségben ugyanis tavaly augusztus óta nem száll fel mentőhelikopter pénzhiány miatt. Az ország más területén is veszélyben a légi mentés, a képviselők a rendszer újjászervezését kezdeményezik - írja a Népszabadság.

A szegedi térség légi mentésének visszaállításáért küldenek petíciót Vári Gyula és Kárpáti Zsuzsa szocialista képviselőknek és Rácz Jenő egészségügyi miniszternek is a helyiek. A szegediek közel másfél millió ember biztonsága érdekében lépnek fel, a térségben ugyanis tavaly  augusztus óta nincs légi mentés. A helikopterre - amelyet a Mentés a Jövőért Alapítvány működtetett - öt év után már nem adott több pénzt az OEP. A térségben havonta négyszer fordul elő olyan baleset, hogy légi mentésre lenne szükség - írja a Népszabadság.

Az országban jelenleg még öt helyen működik légimentő-bázis: a főváros mellett Balatonfüreden, Debrecenben, Miskolcon és Pécsett. A lap szerint ezek közül a balatoni régió légi mentése is veszélybe kerülhet, mivel a jelenlegi állomásnak költöznie kell. 

Több képviselő azt kezdeményezte, hogy javítsanak a mentés szervezettségén, hogy az ország egész területén egyforma esély legyen az ellátáshoz. A javaslat szerint egy speciális szervezeti egységet képező légimentés-irányítási központot, illetve új légibázisokat hoznának létre. Az Országgyűlés egészségügyi bizottsága várhatóan szerdán tárgyal a légi mentés ügyéről - írja a Népszabadság.