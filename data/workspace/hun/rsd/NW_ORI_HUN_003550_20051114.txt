Véget érhet a kamatvágás kora

A jóval a várakozások alatti októberi inflációt látva az is felmerül, hogy a jegybank esetleg alullőtte idei inflációs célját. Szakértők többsége szerint az egyensúlyi gondok és a globális tőkepiac bizonytalanságai visszatartják a jegybankot attól, hogy visszatérjen a kamatcsökkentéshez.

Nagy meglepetést okozott az infláció októberi alakulása. A szakértők ugyan az üzemanyagok körében előre hozott áfaemelés miatt számítottak arra, hogy a 3,7 százalékos szeptemberi szintről 0,1-0,2 százalékpontos mérséklődés lesz, de 3,2 százalékos tényadatot senki nem várt. Ez az érték megegyezik a februárban mért csaknem két évtizedes mélyponttal. 

Főként az élelmiszerárak és a tartós fogyasztási cikkek területén voltak óvatosabbak az elemzők. Úgy tűnik, utóbbi termékkörben a jövő év eleji áfacsökkentés tovább élezi az amúgy is meglévő piaci árversenyt - fogalmaz Forián Szabó Gergely, a CA IB Alapkezelő elemzője a hétfői Világgazdaságban. 

Az árgarancia, az előre hozott áfacsökkentés és egyéb, az árcsökkentést szolgáló technikai megoldások elterjedése jelzi, e területen rendkívül erős kontroll alatt vannak az árak. Az áfacsökkentés előtti ármérséklésnek van még egy hatása: a gyakorlatban januártól életbe lépő adóváltozás árakban történő lefutása feltehetően részben még ezt az évet érinti, és jövőre csak az első néhány hónapban hoz további esést. 

A fogyasztói árindex látványos csökkenése mellett az erős szezonalitású, hektikus ármozgású termékek hatását kiszűrő maginflációs mutató is egyre újabb történelmi mélységekbe süllyed, most épp 1,4 százalékon áll. Érdemes megjegyezni, hogy a 3,2 százalékon álló hivatalos inflációs mutató mellett akár már az is felmerülhet, hogy a jegybank elvéti, egészen pontosan "alullövi" az idei 4±1 százalékos inflációs célját. 

Suppan Gergely, a Takarékbank elemzője szerint a benzinárak további esése mellett ez meg is történhet. Forián nem számít ilyesmire, ő 3,3-3,4 százalékos év végi inflációs mutatóra számít. 

Miközben a magyar inflációs folyamatok kedvezően alakulnak, Nyugaton éppen az árstabilitás vívmányát érzik fenyegetve a jegybankok. A magas olajárak okozta inflációs veszély miatt a tengerentúlon többször emeltek kamatot. Európában is "megy ki a divatból" a kamatcsökkentés gondolata - véli Forián, aki szerint a hazai folyamatokat és az inflációs célkövetés logikáját tekintve lehetne tovább mérsékelni az irányadó kamatot. Ám mégis úgy véli: erre valószínűleg nem kerül sor. 

Születhet ugyan néhány, vágásra érkező szavazat a monetáris tanácsban, de a testület összességében azt a korábban is jellemző megoldást választja, hogy a piac árazásának megfelelő döntést hoz, ami feltehetően a kamatszint tartása lesz - mondja. 

Ám Török Zoltán, a Raiffeisen Bank elemzője szerint a kitűnő inflációs kilátások legalább annyit nyomnak a jegybanknál a latban, mint a komoly egyensúlyi problémák és a globális tőkepiacon megfigyelhető bizonytalanság, és újra csökkenhet, így 6 százalék alá süllyedhet az alapkamat.