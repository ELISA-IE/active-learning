Hárman lettek öngyilkosok Bács-Kiskun megyében

Szombaton Bács-Kiskun megyében három rendkívüli haláleset, valószínűleg öngyilkosság történt: ketten felakasztották magukat, egy férfi pedig növényvédő szert ivott. A rendőrség egyik esetben sem bukkant bűncselekmény nyomára. 

Egy 91 éves kerekegyházi lakos férfi tegnap napközben a lakásához tartozó fáskamrában felakasztotta magát és meghalt. A halottszemle során bűncselekmény elkövetésének gyanúja nem merült fel. A kecskeméti rendőrkapitányság államigazgatási eljárás keretében folytat vizsgálatot.

Kiskunfélegyházi rendőrök ugyancsak államigazgatási eljárás keretében vizsgálják annak az 54 éves bugaci férfinek a rendkívüli halálát, aki tegnap délben lakásán Glialka növényvédő szert ivott. A férfit ugyan beszállították a kiskunfélegyházi kórházba, ott fél három körül meghalt. Bűncselekményre utaló nyomokat nem találtak a halottszemle során.

A kiskőrösi rendőrkapitányság vizsgálja államigazgatási eljárás keretében egy 58 éves fülöpszállási férfi rendkívüli halálát is, aki tegnap 15 óra körüli időben lakásának húsfüstölőjében akasztotta fel magát és meghalt. A halottszemle során bűncselekmény elkövetésének gyanúja nem merült fel - olvasható az ORFK honlapján.