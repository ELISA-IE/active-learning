Fidesz: Kötelező elmenni Gyurcsány előadására

Elfogott egy körlevelet a Fidesz, e szerint kötelező a földművelésügyi minisztérium állományába tartozó falugazdászoknak megjelenniük Gyurcsány Ferenc július 5-i, gyöngyösi lakossági fórumán. Az ellenzéki párt azt állítja, az agrártárca egyik helyettes államtitkára szólította fel a falugazdászokat, hogy jelenjenek meg a gyűlésen.

Lengyel Zoltán fideszes képviselő pénteki sajtótájékoztatóján azt állította, hogy birtokába került egy Máhr András, az agrártárca helyettes államtitkára által jegyzett e-mail. A körlevélben - amelynek tartalmát a fideszes képviselő nyilvánosságra hozta - többek között az olvasható, hogy az ügyeletesek kivételével minden falugazdásznak kötelező elmennie Gyurcsány Ferenc miniszterelnök július 5-i, gyöngyösi előadására, ahol a kormány 100 lépés programjának mezőgazdasági lépéseit ismerteti. Az utazáshoz buszokat kell bérelni - áll a Máhr Andrásnak tulajdonított üzenetben.

Az írásban az is olvasható, hogy a meghívót továbbítani kell más, az FVM felügyelete alá tartozó intézményekbe is, így az erdészeti szolgálathoz vagy a megyei földhivatalokba. Emellett az is szerepel a nyilvánosságra hozott dokumentumban, hogy jelenléti ívet kell készíteni, ezt pedig a résztvevőknek alá kell írniuk.

Lengyel Zoltán az [origo] kérdésére közölte: ellenőrizték a dokumentum valóságtartalmát. Az [origo] is szerette volna ellenőrizni az e-mail hitelességét, azonban nem akadt olyan falugazdász aki beszélt volna az ügyről. Nem sikerült elérni az üggyel kapcsolatban érintett minisztériumi vezetőket sem.