Joschka Fischer: ötödször is igen

Miközben Németországban tartanak a nagykoalíciós tárgyalások az SPD és a CDU-CSU között, a leköszönő Schröder-kormány külügyminisztere, Joschka Fischer Rómában kimondta a boldogító igent. Életében ötödször. 

Az 57 éves Joschka Fischer leköszönő külügyminiszter szombaton az örök városban elvette feleségül barátnőjét, a 29 éves Minu Baratit - írta a Süddeutsche Zeitung. Az ünnepséget Róma polgármestere celebrálta a Capitolium téren álló Városházán. A lakodalmat az egyik legelőkelőbb étteremben, a Times magazin által a világ 50 legjobb vendéglője közé választott "Checchino 1870"-ben tartották.

A német-iráni Barati 2003 óta Fischer élettársa. Azzal, hogy a hétvégén Fischer kimondta a boldogító igent, rávert volt főnökére, a négyszer nősülő Gerhard Schröder kancellárra. A külügyminiszternek ugyanis ez már az ötödik házassága. 

A Schröder-kormány bukása után az ország legnépszerűbb politikusának tartott Joschka Fischer lemondott összes párttisztségéről, és csak a parlamenti mandátumát tartotta meg. Noha egy ideig esély mutatkozott a Zöldek koalíciós részvételére egy keresztény-liberális-zöld-kabinetben, Fischer már ebben sem akart szerepet vállalni. 