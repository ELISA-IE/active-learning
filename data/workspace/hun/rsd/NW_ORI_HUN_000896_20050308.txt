Csányié lehet a Pick

A Csányi Sándor érdekeltségébe tartozó Délhús Rt. vásárolhatja meg a Pick Szeged Rt.-t - értesült a Népszabadság és a Világgazdaság. Az OTP-vezér a felvásárlással az egyik legerősebb magyar húsipari csoportot hozná létre. 

Mindkét lap úgy tudja, hogy Csányi Sándor az érdekeltségébe tartozó Délhús Rt.-n keresztül vásárolná meg a jelenleg Leisztinger Tamás Aragójának többségi tulajdonában lévő, jó nevű, de szebb napokat is látott céget. 

A Pick Szeged Rt. a tavalyi évet több mint ötmilliárd forint adózás előtti veszteséggel zárta a Világgazdaság szerint. A Népszabadság által megkérdezett szakértők szerint a cég ára mintegy 10 milliárd forint. 