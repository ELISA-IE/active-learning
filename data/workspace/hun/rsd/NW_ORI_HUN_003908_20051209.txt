Romák kiszorításával vádolják Ferencvárost

A Roma Polgárjogi Alapítvány azzal vádolja az IX kerületi önkormányzatot, hogy megpróbálja kiszorítani az Illatos úti gettóból a szegényeket és a romákat. A kerület eljárását kifogásolja az esélyegyenlőségi minisztérium, és a pályázati pénzek elzárásával fenyegette meg az önkormányzatot. Az önkormányzat állítja: erőszakkal senkit nem telepítettek ki, a kerület alkalmazásában álló cég csupán az üresen álló lakásokba nem engedi beköltözni az önkényes lakásfoglalókat.

"Úgy élünk az Illatos úton, mint a disznóólban, befalazzák a házak ajtaját, elzavarnak bennünket, pedig fizetjük rendesen a gázt meg villanyt is" - magyarázta az [origo]-nak egy 40 év körüli nő, aki közel 50 tüntetővel együtt demonstrált pénteken a IX. kerületi polgármesteri hivatal előtt. A tüntetést szervező Roma Polgárjogi Alapítvány (RPA) állítása szerint a Ferencváros a város-rehabilitáció leple alatt megpróbálja kiszorítani a kerületből a szegényeket és a romákat.

Horváth Aladár, a RPA elnöke elmondta: az Illatos úton található gettóban szisztematikus etnikai tisztogatás folyik. Horváth szerint, azokat a romákat, akiknek rezsihátralékuk van, vagy bármely más módon problémás a lakásbérleti szerződésük, az önkormányzat kirakja az utcára, vagy pedig a kerület valamely külső részébe telepíti át. 

Az RPA állítja: a IX. kerület megbízásából a Bohus Biztonsági Szolgálat jogtanul karhatalmi eszközökkel hajt végre kilakoltatásokat. A biztonsági cég a családokat úgy akarja távozásra bírni, hogy a gyerekek állami gondozásba adásával fenyegeti meg őket - állítja a Roma Polgárjogi Alapítvány. Horváth Aladár a pénteki demonstráción elmondta: azt kérik a kormánytól, hogy vessen véget az önkormányzat kirekesztő politikájának.

A ferencvárosi önkormányzat az idén szeptemberben döntött a Dzsumbuj néven ismert gettó szociális rehabilitációjáról. A beszédes nevű, Illatos úti gettóban hatszázan élnek, meglehetősen mostoha körülmények között, a közelben ugyanis egy vegyi üzem és egy állati fehérje feldolgozó is található. A tervek szerint 2010-re számolnák fel a nyomortelepet: az itt álló három épületet lebontják, az ott élők életkörülményeit pedig megpróbálják javítani, illetve megfelelő lakást találni a számukra. Az itt élő 200 családból eddig négyet helyzetek el máshol.

Gegesy Ferenc, a IX kerület polgármestere szerint a rehabilitáció során azzal a kilenc családdal volt probléma, amelyek illegálisan foglaltak maguknak lakásokat. Három családdal a kerületnek már sikerült megállapodnia, gyerek állami gondozásba vétele pedig csak egy esetben fordult elő, de ott az anya is kiskorú volt - állítja a polgármester. 

Gegesy Ferenc az [origo]-nak azt viszont tagadta, hogy az önkormányzat által megbízott cég lakásfoglalókat telepített volna ki, a polgármester szerint a Bohus Kft. nem rendelkezik az ehhez szükséges jogosítványokkal. A lakásfoglalók ügyében eljáró hatóságként, a közigazgatási hivatal által kijelölt, XI. kerületi önkormányzat ugyanis nem bocsátotta ki a kilakoltatást elrendelő határozatot. A polgármester állítja: a cég csakaz üresen álló lakásokat őrzi, azok ajtóit falazta be. 

Gávay Zoltán, a Bohus ügyvezetője szintén állította az [origo]-nak: a cég csupán az üresen álló lakásokat őrzi. Gávay visszautasította azt is, hogy az illegális lakásfoglalókat a gyermekeik állami gondozásban vételével fenyegették volna meg.

A Dzsumbujban megkezdett rehabilitációt azonban az RPA mellett problémásnak tartja az Ifjúsági, Családügyi, Szociális és Esélyegyenlőségi Minisztérium is. A tárca csütörtökön azonnali hatállyal felfüggesztette a programban való részvételét. A pénteki demonstráción szintén résztvevő Vécsei Miklós hajléktalanügyi miniszteri biztos az [origo]-nak elmondta: a tárca azzal a céllal vett részt a programban, hogy az a szociális rehabilitáció példaértékű modellje legyen, ehelyett a kerület a szociális normák semmibevételével próbálja azt végrehajtani. A miniszteri biztos különösen a kilakoltatásokat és a családok szétválasztását nevezte aggályosnak. 

Vécsei szerint a helyes megoldás az lenne, ha a családok helyzetének figyelembe vételével, egyesével próbálnának segíteni a rászorulókon, akár új lakás biztosításával, akár azzal, hogy időt adnak a családoknak, hogy új helyet keressenek maguknak. Vécsei elmondta: az esélyegyenlőségi minisztériumnak nincs szankcionálási joga a kerülettel szemben, a programot viszont el tudja lehetetleníteni azzal, hogy megnehezíti a pályázati pénzekhez való kerületi hozzájutást. A miniszteri biztos hozzátette: hétfőn azonban újrakezdik a tárgyalást a kerülettel.

Az MSZP és az SZDSZ támogatásával megválasztott Gegesy Ferenc polgármester az [origo]-nak elmondta:  az esélyegyenlőségi tárca visszalépése azért meglepő, mert a minisztérium eddig sem vett részt a programban, ahhoz semmiféle forrással nem járult hozzá. 

Szabó András