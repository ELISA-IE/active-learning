Nem kellenek a lányok a meleg pingvineknek

Melegszervezetek tiltakoztak a bremerhaveni állatkertnél, amiért a közelmúltban nőstényeket hozattak, hogy párosodásra bírják meleg hímpingvinjeiket. Az együtt élő hímek azonban eddig nem mutattak érdeklődést a nőstények iránt. A pingvinek melegségére egy DNS-vizsgálat derített fényt, amit azért rendeltek el, mert a hat pár közül három nem szaporodott. Ekkor derült ki, hogy mind hímek. 

 

Charley, Left-Arrow (Bal-nyíl), Diagonal-Line (Átló) és Six-Point (Hatpontos) a neve azoknak a pingvinlányoknak, akiket egy svéd állatkertből hozatott a németországi Bremerhaven Zoo, hogy elcsábítsák a náluk élő meleg hímpingvineket.

Az állatkert vezetői azt követően döntöttek a nőstény madarak beszerzéséről, hogy egy DNS-vizsgálat során kiderült: hat Humboldt pingvin-párjuk közül három csak hímekből áll. A DNS-vizsgálatról azután döntettek, hogy sehogy sem értették a gondozók, miért nem képesek szaporodni az amúgy veszélyeztetettnek fajnak számító pingvinek. Az állatkert vezetése számára a DNS-vizsgálatig az is megoldhatatlan rejtélynek számított: miért tölt azzal hónapokat az egyik pingvin-pár, hogy megpróbálnak kikölteni egy követ. 

A nősténypingvinek beszerzése azonban felháborodást keltett a homoszexuális szervezetek körében. "Mindenféle meleg- és leszbikus-szervezetek tiltakoztak már e-mailben és telefonon, és demonstrációval fenyegettek" - mondta az állatkert igazgatója. Az érdekvédők szerint a pingvineknek joguk van emberi beavatkozás nélkül teremteni kapcsolatot egymással. 

Heike Kück igazgató azzal védekezik, hogy egy veszélyeztetett fajról van szó. Szerinte "A fő kérdés, hogy a pingvinek valóban melegek, vagy egyszerűen csak nem volt más lehetőségük?". "Senki sem akarja erőszakkal szétválasztani a meleg pingvin-párokat" - tette hozzá, egyszerűen csak szeretnék párosodásra bátorítani a ritka faj egyedeit.

A madarak azonban - eddig legalábbis - nem kívánták feladni homoszexuális kapcsolatukat a nőstények kedvéért. Ha továbbra sem mutatnak érdeklődést a nőstények iránt, akkor az állatkert újabb hímeket hozat, hogy Charley, Left-Arrow, Diagonal-Line és Six-Point ne maradjon pártában. 