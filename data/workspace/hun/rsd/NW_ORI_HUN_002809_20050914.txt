Nem állja útját a csokinak a felpuhult büféreform

A szülőkre hárítja az iskolai büfék kínálatának ellenőrzését az Oktatási Minisztérium elkészült rendelettervezete: az iskolaorvosnak véleményeznie kell a kínálatot, de az utolsó szót a szülők mondják majd ki. Hiába tartott évekig a büféreform előkészítése, az új rendelet várhatóan nem hoz nagy változást, az étkezésre gondot fordító szülők ugyanis eddig is beleszólhattak a büfék kínálatába. 

Engedékeny rendelettel szabályozzák a tervek szerint jövő év januárjától az iskolai büfék kínálatát. A tervezet szerint a jövőben az iskolaigazgatóknak ki kell kérni a büfék kínálatáról az úgynevezett iskola-egészségügyi szolgálat szakvéleményét. Ez a hivatalos nevük az iskolaorvosoknak és védőnőknek, akik rendszeresen ellenőrzik a gyerekek egészségi állapotát, illetve általános iskolában még oltások beadásáért is felelősek. Az utolsó szót azonban majd a szülők mondják ki, ők akkor is áldásukat adhatják a büfé működésére, ha egy sor kifogásolható ennivaló szerepel a kínálatban.

Ez lényegében nem jelent nagy változást a büfék jelenlegi működéséhez képest, ugyanis azokban az iskolákban, ahol a szülőket vagy az iskolaorvost nagyon érdekelte, hogy miket lehet venni a büfében, eddig is tehettek javaslatokat. A fővárosi Ádám Jenő Általános Iskolában például már évek óta nem lehet cukorkát kapni a büfében, mert az iskola vezetése és a szülők egy csoportja lelkes híve az egészségesebb étkezésnek. Sok iskolában viszont pont a szülők akadályozzák meg a büfék megreformálását: az egyik, vidéken működő iskola-egészségügyi szolgálat vezetőjének tapasztalata szerint gyakran hallani a szülőktől, hogy "nehogy már valaki megszabja, hogy mit lehet venni a büfében".

A kereskedők már eddig is több oldalról is támadták a minisztérium elképzelését, ugyanis szerintük az új rendelet korlátozza majd az áruk szabad mozgását, illetve hiányolták azt is, hogy nem készült hatástanulmány, azaz senki nem tudja pontosan, hogy valójában mit is esznek a gyerekek napközben, ennek mennyi a tápértéke és ebből mennyit használnak fel a napi mozgás során.

Az iskolák többségében egyelőre semmit nem tudnak az új szabály tervezetéről, az [origo] által megkérdezett igazgatók, tanárok azt mondták, hogy majd akkor foglalkoznak a témával, ha kézhez vették a rendeletet. A jogszabály tervezetének meg kell járnia az Európai Bizottságot is, ez folyamatban van - tudtuk meg az Oktatási Minisztériumtól. A jogszabályt az EU-s eljárás befejezését követően hirdethetik ki.

Éveken át vajúdott, felpuhult a reform

Az iskolai büfék központi megreformálásának ötlete már 2003 végén felvetődött, akkor az egészségügyi minisztérium állt elő egy tervezettel, bár azt már akkor hozzátették, hogy a megvalósítás még odébb van, mert a következő évre szóló költségvetésben nincs erre keret. 2004-ben nem is esett sok szó az iskolai büfékről, illetve ha mégis felvetődött a téma, egy több összetevős egészséges életmódra nevelő program részeként emlegették a büfék megreformálását. A Népegészségügyi Tárcaközi Bizottság koordinálásával elkészített program lényege az volt, hogy az iskoláknak anyagi támogatás járt volna cserébe, ha garantálják, hogy az oda járó diákok egészségesen táplálkoznak, rendszeresen mozognak, és a tananyagba beépítik az egészségtan oktatását.

2005 elejére a több elemből álló program erőltetése helyett az Oktatási Minisztérium megelégedett az iskolai büfék kínálatának megváltoztatásával, idén alig telt el úgy hónap, hogy Magyar Bálint oktatási miniszter ne szólalt volna meg ebben a témában. Az iskolai büfékről szóló sajtótájékoztatók egyikén például egy kis asztalra halmozták azokat az ételeket - magos zsömle, túró rudi, joghurt -, melyeket szívesen látnának az iskolai kínálatban.

Eleinte még bizonyos ételek teljes tiltásáról volt szó, később szakembereket kértek fel az iskoláknak és a szülőknek szóló ajánlás összeállítására. Az Országos Élelmiszerbiztonsági és Táplálkozástudományi Intézet augusztus végére elkészült ajánlásában azokat az ételeket sorolják fel, melyeket akár minden nap fogyaszthatnak az egészségesen táplálkozó gyerekek, illetve azokat, melyeket egyátalán nem vagy csak kis mennyiségben javasolnak. Az Oktatási Minisztérium azt kérte a szülőktől, hogy nézzék át az ajánlást, és ez alapján - az iskolaorvossal és a védőnővel egyeztetve - kérjék a büfék üzemeltetőit, hogy ennek megfelelő legyen a kínálat.

Szeptemberre elkészült a büfékről szóló rendelet tervezete is, melyet várhatóan még idén elfogadnak, januárban pedig életbe lép. A rendelet szerint az iskoláknak még idén december 31-ig be kell szerezniük az iskola-egészségügyi szolgálatok szakvéleményét, illetve meg kell kérdezniük a szülőket is, ennek alapján kérhetik a büfét a kínálat megváltoztatására, vagy akár fel is mondhatják a büfével a szerződést.Tiefenthaler Eszter