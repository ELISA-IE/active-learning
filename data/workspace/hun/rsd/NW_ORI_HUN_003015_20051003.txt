A Mol 750 milliónyi eurókötvényt bocsátott ki

Az Eurókötvény-kibocsátás mérete, futamideje és árazása stabil befektetői bizalmat jelez a társaság pénzügyi ereje és az általa a régióban meghirdetett stratégia irányában.

A MOL Magyar Olaj- és Gázipari Részvénytársaság bejelentette, hogy 2005. szeptember 30-án aláírta a 750 millió euró összértékű, fix kamatozású kötvények kibocsátására vonatkozó szerződéseket. A kötvények lejárata 2015. október 5., árazása 70 bázis pont mid-swap felett, éves kamatozása 3,875%, az egyes kötvények névértéke 50 000 euró. A kötvényeket a Luxemburgi Értéktőzsdére vezetik be, és zártkörű forgalomban bocsátják ki. 

A MOL tranzakció 750 millió eurós összege a legnagyobb nem állami kibocsátás Közép-Európában. Az ajánlatok összértéke meghaladta a 2,2 milliárd eurót; 31 országból több mint 200 ajánlat érkezett. A tranzakció az első olyan BBB- hitelminősítésű kibocsátás, ahol az első kibocsátás futamideje meghaladja a 7 évet. A midswap feletti 70 bázis pont a valaha BBB- hitelminősítésű kibocsátó által elért, legkedvezőbb kibocsátáskori árazást jelenti 10 éves lejáratra.