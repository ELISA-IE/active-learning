Újabb félmillió hordóval emeli a termelést az OPEC

Félmillió hordóval emeli termelését az OPEC. Az olajexportáló országok kartellje, úgy tűnik, maga kívánja lejjebb nyomni a rekordokat döntögető olajárakat.

Félmillió hordóval növeli termelését az OPEC. Ali Naimi szaúdi olajminiszter hétfőn éjjel jelentette be, hogy az olajexportáló országok kilenctagú kartellje ismételten növeli a termelést. Az OPEC legutóbb a múlt héten szerdán jelentett be szintén félmillió hordós napi termelésemelést. Az olajkartell tagjai jelenleg 28 millió hordó olajat termelnek ki naponta.

Naimi ugyanakkor hozzátette azt is: országa, a legnagyobb OPEC-tag hajlandó napi termelését 9,5 millió hordóról 11,5 millió hordóra emelni, "amennyiben van rá vevőnk".

A hír hatására a nyersolaj hordónkénti ára májusi szállítással 57,13 dollárra esett vissza. Az olajár jelenleg 50 százalékkal magasabb a tavalyinál, azonban még mindig elég messze van a csúcstól, amely 1980-ban 90 dollár volt hordónként. Az olaj árának ilyen mértékű emelkedésében nagy szerepet játszik a gyenge dollár, illetve az, hogy a tartalékolt olajkészletek mostanra jószerével mindenhol elfogytak.

Elemzők szerint az OPEC döntése éppen jókor jött ahhoz, hogy a felhasználók ismét tartalékolni tudjanak: a tavasz beköszöntével ugyanis jóval kevesebb olaj fogy majd, ezért a felvásárolt készleteket el lehet raktározni. Mások úgy vélik, hogy az OPEC nem hajt végre tényleges emelést, mert a tagországok már így is az általuk megállapított kvóta felett termelnek - írja a Forbes hírügynökség.

Lehetséges, hogy a tavasz újabb jelentős olajáremelést hoz. Nigériában, amely az USA ötödik legnagyobb olajbeszállítója, a vállalatoknak nem sikerült megegyeznie az ország két olajbányász-szakszervezetével. Az olajkitermelésben dolgozók április 11-től kezdődően sztrájkot hirdettek.