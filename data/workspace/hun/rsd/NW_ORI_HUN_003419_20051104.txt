Önkormányzati traffipaxot javasol az MDF

Csökkenhet a balesetek száma, és még a kistelepülések is pluszbevételhez juthatnak, ha elfogadja a parlament azt a törvénymódosítást, mely az önkormányzatoknak megengedi, hogy traffipaxot vásároljanak és a területükön gyorshajtáson ért autósokat megbüntessék.

A kezdeményezés Herényi Károly frakcióvezetőtől, az MDF kampányfőnökétől származik, aki szerint az ötlet Nyugat-Európában már több országban bevált. A politikus szerint jelentősen javulna a gépjármű-vezetői kultúra, sokkal kevesebb lenne a baleset, és csökkenne a helyi lakosokat érő környezet- és zajártalom. "A legfontosabb, hogy nem lenne annyi gázolás. Mellékesen pedig a települések is bevételi forráshoz jutnának" - nyilatkozott az [origo]-nak Herényi, aki a módszerről először egy német ismerősétől hallott.

A javaslat megvalósításához hatósági jogkörrel kellene felruházni az önkormányzatokat, amihez az önkormányzati törvény módosítására van szükség. Ugyancsak változnának a közrendészeti jogszabályok, de Herényi szerint ez nem azt jelenti, hogy a rendőrségtől bevételeket vonnának el. Mivel töredéke a traffipaxok száma a településekének, ezért a törvény adta lehetőségével a rendőrség alig él. Az önkormányzatok érdekeltté tételével és a gyakori ellenőrzésekkel viszont érvényesülne a sebességmérés visszatartó hatása.

Egy traffipax csak két-három millió forinttal terhelné meg a helyi költségvetést, de rövid időn belül behozná az árát. Az MDF-es képviselő szeretné többpárti javaslatként beterjeszteni a parlament elé a szükséges módosításokat, amire még az idén sor kerülhetne. Elmondása szerint már tárgyalt Lamperth Mónika belügyminiszterrel, aki támogatja a kezdeményezést. 