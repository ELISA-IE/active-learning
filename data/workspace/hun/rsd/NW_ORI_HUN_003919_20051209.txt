Turistavonalon maradnak csak a régi londoni buszok

Utoljára indult útnak pénteken Londonban, a híres Routemaster típusú emeletes busz, amelynek hátsó ajtaján bármikor fel, illetve le lehetett szállni. Az emblematikus jármű ugyanakkor nem tűnik el teljesen, turista-útvonalakon továbbra is használni fogják - írja a BBC News Online.

Több mint ötven éven át jártak London utcáin a Routemaster típusú emeletes buszok, amelyek különleges jellemezője, hogy az utasok nemcsak a megállókban szállhattak fel rá, hanem a hátsó, nyitott ajtón bárki bármikor fel-, illetve leugorhatott.

Az évek során aztán biztonsági okokra, valamint a mozgáskorlátozottak érdekeire hivatkozva folyamatosan lecserélték a járműveket, és már csak egyetlen vonalon maradt meg a város egyik nevezetességévé is váló double-decker. Mostantól azonban már ez is a múlté, pénteken ugyanis utoljára indult útnak a régi típusú busz a híres Oxford Streeten.

Igaz, a megszűnés csak a normál járatokat érinti, a Routemaster ugyanis megmarad két, turisták által használt vonalon, a Trafalgar tér és a Tower, valamint a Royal Albert Hall és az Aldwych között.

A régi double-deckerek már csak azért sem fognak teljesen eltűnni, mert már korábban eladtak, mintegy 350 leselejtezett járművet. Ezeket aztán a legkülönfélébb módon használták fel: akadt, amelyikből bárokat alakítottak ki és van olyan is, amelyet hajléktalanszállóként hasznosítanak. További 35 busz egyébként még mindig eladó - 12-15 ezer font közötti áron.