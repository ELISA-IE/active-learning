Enyhülhet az EU drogellenes stratégiája

A büntetőjogon alapuló korábbi megközelítés helyett van rá esély, hogy enyhül az EU kábítószerellenes stratégiája. Az Európai Parlament nemrég olyan ajánlást fogadott el, mely szerint az eddigi stratégia kudarcot vallott, ezért irányváltásra van szükség. Az Európai Bizottság már szóba áll a civil szervezetekkel, és jelenleg is folynak a tárgyalások, amelyek februárban már befejeződhetnek. 

Az Európai Parlament (EP) decemberben elfogadott, a drogellenes stratégiára vonatkozó ajánlása nagy visszhangot váltott ki, aminek hatására az Európai Bizottság (EB) felvette a kapcsolatot a civil szervezetekkel és az ajánlást készítő Emberi Jogi Bizottsággal. Az ajánlásban először mondták ki, hogy az EU eddigi célkitűzései közül egyik sem valósult meg. "Az eddigi politikák ellenére a tiltott anyagok előállítása, fogyasztása és eladása jelentős méreteket öltött", ezért a tagállamok közötti nagyobb összefogásra és a stratégia átdolgozására van szükség.

Az EU Minisztertanácsa két nappal az ajánlás elfogadása után ugyan az eddigi politika folytatására voksolt, a kérdésben azonban az EB mondja ki a végszót. Sárosi Péter, a Társaság a Szabadságjogokért munkatársa az [origo]-nak elmondta, hogy a stratégiát már nem lehet megváltoztatni, mert azt 2012-ig kijelölték, de a gyakorlati megvalósításra vonatkozó akciótervet igen. "Ez egy nagyon bonyolult bürokratikus folyamat" - mondta Sárosi, aki szerint azért komoly esély van a változásra. 

Szakértők szerint az EP-ajánlás fordulópontot jelent az európai drogpolitikában. "A történelemben először az EP kinyilvánította, hogy véget kell vetni az eddigi konvencionális gondolkodásnak a drogpolitika terén" - nyilatkozta Joep Oomen, az ENCOD drogpolitikai reformot sürgető szervezet szóvivője. 

Az ajánlást decemberben kis többséggel szavazta meg az EP, de többek szerint előrelépést jelent, hogy a konzervatív Kereszténydemokrata Európai Néppárt több tagja is igennel szavazott a liberális megoldásokat javasló ajánlásra. Bár a szavazás titkos volt, azt tudni lehet, hogy a kelet-európai konzervatív képviselők közül szavaztak igennel. Azóta kiderült, hogy lengyel EP-képviselőkről van szó. A lengyel konzervatívok körében nagy tiltakozást váltott ki képviselőik döntése. Egyikük aztóta azt nyilatkozta, tévedésből nyomta meg az igen gombot.

A magyar konzervatív EP-képviselők elutasították az ajánlást, de Sárosi Péter szerint már az is pozitív, hogy az SZDSZ-es képviselők mellett a szocialisták is igennel szavaztak. Köztük volt Kósáné Kovács Magda és Hegyi Gyula is.