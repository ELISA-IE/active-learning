Bombariadó miatt ürítették ki a portlandi repülőteret

Kedden éjszaka bombafenyegetés miatt kiürítették a portlandi repülőteret. A fenyegető az egyik szeptember 11-i öngyilkos merénylő nevét írta üzenetére.

Bombariadó miatt kiürítették a repülőteret helyi idő szerint kedden késő este Portlandben, az egyesült államokbeli Maine államban. A riogató az egyik szeptember 11-i gépeltérítő, Mohamed Atta nevét írta az írásbeli fenyegetését tartalmazó iromány aljára. A portlandi rendőrséghez este fél tíz körül érkezett be egy félbeszakadt segélyhívás, amelynek nyomán a rendőrök eljutottak egy bevásárlóközpont nyilvános fülkéjéhez, ahol megtalálták a fenyegető tartalmú üzenetet Mohamed Atta aláírással.

Az üzenetben az állt, hogy a repülőtér éjjel 11 órakor megsemmisül. A hatóságok kiürítették, majd átkutatták a légikikötő termináljait, parkolóházát, a betonon veszteglő nyolc gépet, de nem találtak semmit, így szerda hajnalban a repülőtéren visszatérhetett minden a rendes kerékvágásba.

Az egyiptomi Atta - az öngyilkos repülőgép-eltérítők feltételezett vezetője - 2001. szeptember 11-én reggel Portlanden keresztül repült Bostonba, ahol fölszállt az American Airlines Los Angelesbe tartó 11-es járatára, amelyet a levegőben társaival eltérített s belevezetett a New York-i Világkereskedelmi Központ egyik tornyába.