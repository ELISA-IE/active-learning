Nem tudjuk teljesíteni a NATO-feladatokat

Jelentősen csökkent a honvédség létszáma, de ennek ellenére a kisebb állomány bértömege jóval nagyobb - hozott példát a számvevőszéki jelentés arra, hogy nincs megfelelő, végleges koncepció a haderőreformot illetően. Ez akár a NATO-kötelezettségvállalásainkat is veszélyeztetheti az Állami Számvevőszék szerint. A honvédelmi tárca nem vitatja a jelentés megállapításait.

Kemény kritikával illette a honvédelmi tárcát, illetve a haderőátalakítást az Állami Számvevőszék (ÁSZ). A jelentés kifogásolta, hogy hiába készültek részletes, hosszú távú tervek a haderő átalakítására, fejlesztésére, egyik változat sem bizonyult időtállónak, így hiába váltunk már több éve NATO-taggá, nincs stabil koncepció az átalakításról.

A megalapozott koncepció hiányának tudja be azt is az ÁSZ, hogy hiába csökkentették a honvédség létszámát, ez nem járt a korábbi országgyűlési határozatokban megfogalmazott strukturális átalakulással. Ez azt jelenti, hogy még mindig túl magas a tisztek aránya a tiszthelyettesekhez és a legénységhez képest. 

Ráadásul a 2000-2004 közötti létszámcsökkentések ellenére jelentősen nőttek a személyi jellegű kiadások és azok járulékai, így a honvédség finanszírozási problémáit nem oldották meg a létszámleépítések - állapította meg a számvevőszék. A jelentés szerint ebben az időszakban 34,3 százalékkal csökkent a honvédség állománya (ez jelentős részben a sorozott állománynak köszönhető), míg a személyi juttatások 64 százalékkal emelkedtek. Ez a növekedés a hivatásos állományt kedvezően érintő illetménybesorolással, a reálbér-fejlesztésekkel, és a külföldi missziókhoz kapcsolódó illetménytöbblettel van összefüggésben. 

Kockázatot jelent a NATO-kötelezettségek teljesítésére kidolgozott terv finanszírozhatóságára, hogy az idei költségvetésben 30 százalékkal csökkentették az ehhez kapcsolódó forrásokat, és megszüntették a védelmi kiadások GDP- arányos támogatását - figyelmeztetett az ÁSZ, amelynek jelentése szerint a mostani és a korábbi ellenőrzések egyaránt jelezték a hosszabb távon finanszírozható haderő megvalósíthatósági kockázatait.

Az ÁSZ a jelentése közzététele előtt elküldte jelentését Juhász Ferenc honvédelmi miniszternek, aki nem tett észrevételt nekik a megállapításaikkal kapcsolatban. A Honvédelmi Minisztérium most közleményt adott ki, amelyben azt írják, a tárca "nem vitatja az Állami Számvevőszék jelentését, mely szerint kockázatos a tárca költségvetésének csökkentése". 

A honvédelmi tárca 2001-2004 közötti irányításáról, gazdálkodásáról szóló ÁSZ-jelentés "nem tartalmaz olyan megállapításokat, illetve javaslatokat, amelyek a HM-re nézve elmarasztalóak lennének, törvénytelenséget és súlyos szabálytalanságot pedig nem talált. A jelentésben megfogalmazott javaslatok egy része a már megvalósult, kisebb része a megvalósulás stádiumában lévő folyamatokra vonatkozik" - olvasható a HM közleményében. 