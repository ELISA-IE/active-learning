A vártnál némileg alacsonyabb az infláció

A fogyasztói árak az idén júliusban nem változtak az egy hónappal korábbihoz képest, és 3,7 százalékkal haladták meg az egy évvel korábbi szintet - közölte a Központi Statisztikai Hivatal (KSH) csütörtökön. Az elemzők júliusra 3,8 százalék körüli 12 havi inflációt vártak.

Júliusban a szezonálisan kiigazított alapdrágulás 0 százalék volt, a maginfláció 2004 júliusához viszonyítva 1,6 százalékot tett ki. Az idén első hét hónapban 3,7 százalékkal emelkedtek az árak.

Júniusban az infláció 0,3 százalékkal nőtt az előző hónaphoz és 3,8 százalékkal az egy évvel ezelőttihez képest, a maginfláció hasonló mutatója nulla, illetve 1,9 százalék volt. Az év első hat hónapjában 3,7 százalékkal emelkedtek az árak, egy évvel korábban, 2004 júliusában 7,2 százalék volt a 12 havi infláció.

A KSH közlése szerint az idén júliusban egy hónap alatt az élelmiszerek árai 1 százalékkal csökkentek. Esett, 7,1 százalékkal az idényáras élelmiszerek, 3,1 százalékkal a sertészsiradék, 2,4 százalékkal a cukor, 1,7 százalékkal a sajt és 0,9 százalékkal a tojás ára. Nőtt viszont 3 százalékkal a sertéshús, 2,1 százalékkal az étolaj és 1,1 százalékkal a liszt ára. 

Az idényáras élelmiszerek nélkül számítva az élelmiszerek árai nem változtak az előző hónaphoz viszonyítva. A ruházkodási és a tartós fogyasztási cikkek esetében árcsökkenést mértek a statisztikusok.

A szeszes italok, dohányáruk, az egyéb cikkek, üzemanyagok és a szolgáltatások ára nőtt. Az üdülési szolgáltatások 8,3 százalékkal, a helyi tömegközlekedés 3,1 százalékkal drágult. A járműüzemanyag-árak 3,5 százalékkal nőttek, a gyógyszer, gyógyáru 2,1 százalékkal drágult egy hónap alatt.

Tavaly júliushoz képest az élelmiszerek árai az átlagosnál kisebb mértékben, 3 százalékkal emelkedtek. Ezen belül jelentős szóródás figyelhető meg: a sertészsiradék 31, a munkahelyi étkezés 8 százalékkal drágult. Csökkent viszont 12 hónap alatt 20 százalékkal a liszt, 13 százalékkal a cukor, 7 százalékkal az étolaj és a tojás és 4 százalékkal a péksütemény ára.

A tartós fogyasztási cikkekért átlagosan 2 százalékkal, a ruházkodási cikkekért 0,8 százalékkal kellett kevesebbet fizetni, mint 2004 júliusában. A szeszes italok, dohányáruk árai az átlagosnál kisebb mértékben, 3,1 százalékkal emelkedtek.

A háztartási energia drágult a legnagyobb mértékben, 6,2 százalékkal, ezen belül a palackos gáz 11 százalékkal. A szolgáltatások átlagot meghaladó, 5 százalékos áremelkedésén belül a szerencsejáték 16, a helyi tömegközlekedés 14, a szemétszállítás és a csatornadíj egyaránt 12 százalékkal drágult. 

Az egyéb cikkek, üzemanyagok árnövekedése szintén az átlagosnál magasabb, 5,8 százalék volt, ezen belül a járműüzemanyagok 13 százalékkal kerültek többe, mint 2004 júliusában.

Az infláció alakulásától függetlenül az MNB tovább csökkentheti a kamatokat, augusztusban 25 bázisponttal, majd év végéig még egy-két alkalommal további 25-25 bázisponttal, év végére 6 százalékos alapkamatot tartanak elképzelhetőnek a Takarékbank elemzői. A következő hónapokban az infláció 3,5-3,6 százalékra mérséklődhet, majd az év végéig 3,9 százalékra emelkedhet. 