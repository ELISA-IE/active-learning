Legális lehet az abortusztabletta

Hamarosan dönt a Szülészeti és Nőgyógyászati Szakmai Kollégium, hogy megkezdődhet-e az abortusztabletta kísérleti jellegű használata Magyarországon. A terhesség első 8 hetében vetélést okozó tablettát több európai országban használják. A tabletta használata az esetek néhány százalékában súlyos vérzést okoz, és orvosi beavatkozást igényel.

A következő, kora tavaszi ülésén dönt arról a Szülészeti és Nőgyógyászati Szakmai Kollégium, hogy a nagyobb kórházakban elkezdődhet-e az abortusztabletta kísérleti jellegű használata - tudta meg a Népszava. Magyarországon már végeztek vizsgálatokat a tablettával kapcsolatban, de eddig még nem engedélyezték a használatát. Legutóbb 2002-ben a szegedi klinikán vizsgálták a gyógyszer hatását.Az abortusztabletta nem azonos az úgynevezett "esemény utáni" tablettával, ami a feltételezett fogamzás után csak 72 óráig lehet hatásos. Az abortusztabletta - egy másik tabletta beszedésével együtt - a terhesség első 7-8 hetében okoz vetélést. A tabletta szedése vérzést és hányingert okoz, az esetek néhány százalékában olyan súlyos vérzést, ami orvosi segítséget igényel. Valamint nagyon ritkán az is előfordulhat, hogy az abortuszhoz mégis orvosi beavatkozás szükséges. 

A módszert Franciaországban már több mint egy évtizede alkalmazzák, az Egyesült Államok bizonyos államaiban 2000-ben engedélyezték a használatát. Az abortuszellenes aktivisták egyik fő érve a tabletta ellen, hogy a viszonylag kevés kellemetlenséggel járó terhességmegszakítás lehetősége miatt növekedni fog az abortuszok száma. Az eddigi tapasztalatok ugyanakkor ezt nem igazolták.