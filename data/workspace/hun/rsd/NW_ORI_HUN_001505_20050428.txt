Nyárfák mossák tisztára a szennyet Tenken

A Heves megyei Tenken készül el az első olyan szennyvíztisztító, ahol az egész település szennyvizét természetközeli eljárással tisztítják meg. A folyékony hulladékot a falutól egy kilométerre lévő nyárfaültetvény alá vezetik, amely teljesen lebontja a szennyező anyagokat.

A közel 1300 lelket számláló Heves megyei Tenken épül fel az első olyan szennyvíztisztító telep, ahol egy egész település szennyvízét természetközeli módon tisztítják majd. Az eljárás lényege: az összegyűjtött szennyvizet előkezelés után műanyag, úgynevezett dréncsöveken keresztül vezetik be a nád- vagy faültetvények alá, ahol aztán a növények gyökérzete pár nap alatt lebontja a különböző szennyezőanyagokat és fertőző baktériumokat. Tenken például a falu határától egy kilométerre elterülő nyárfaültetvény alá csatornázzák be a szennyvizet. Az eljárás előnye, hogy sokkal olcsóbb, mint a mesterséges szennyvíztisztító, ráadásul környezetbarát is. Hátránya viszont, hogy területigényes: lakosonként 20-25 négyzetméternyi faültetvényt igényel, így csak kisebb településeken van realitása.

Kisgyörgy Rozália, a Környezetvédelmi és Vízügyi Minisztérium vezető főtanácsosa az [origo]-nak elmondta: a zöld tárca Kövice (Környezetvédelmi és Vízügyi Célelőirányzat) alapjából a hazai önkormányzatok már több éve pályázhattak természetközeli szennyvíztisztító építésére, korábban azonban egyetlen önkormányzat sem érdeklődött. Elsőként tavaly pályázott három település (Tenk, Kemenessömlyén és Olaszfa), akik mintegy 100 millió forintos támogatást nyertek. A tenki tisztítómű költsége 93 millió forint, a tárca csak a beruházás 65 százalékát fedezi, a hiányzó részt a falu más pályázatokból teremti elő. A gyökérzónás tisztítórendszer várhatóan 2006 decemberére készül el. 

Hasonló szennyvíztisztítók korábban is épültek, többek között Gyula, Cegléd, Nagykőrös, Zalakaros, valamint élelmiszer-ipari üzemek szennyvizei számára. Ezek azonban csak tartaléktisztítóként használták, ha a mesterséges tisztítókkal gond lenne.