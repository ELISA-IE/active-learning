Lecsapnak a balatoni orvhalászokra

Kétnapos razziába kezdtek péntek este a Balaton környékén. A rendőrök, természetvédelmi őrök, halőrök és polgárőrök a tó partján és a vízen is orvhalászokat keresnek.

Vízen és szárazföldön is fokozott ellenőrzést tartanak a hét végén a Balaton-partján. A rendőrség, a természetvédelmi őrszolgálat, halászati őrök és a polgárőrség tagjaiból alakult akciócsoport célja, hogy visszaszorítsa a Balaton környékén az orvhalászatot és az engedély nélküli horgászatot.

Az akcióban 140-en vesznek részt 50 járművel. A Természetvédelmi Őrszolgálat 44 őre 16 terepjáróval és 2 kishajóval, a rendőrök 8 kishajóval és 8 autóval, a halőrök 7 kocsival és 7 hajóval kapcsolódnak be az ellenőrzésbe.

Az akcióban általánosan ellenőrzik a halászokat és horgászokat, például a horgászengedélyeket, a tiltott halfogási eszközöket és módokat, az egyéb halfogásra vonatkozó előírások betartását, továbbá a vízirendészeti szabályok betartását is - derült ki a Környezetvédelmi és Vízügyi Minisztérium közleményéből.