Vádemelési javaslat az elmaradt Minnelli-koncert miatt

Csalás gyanújával vádemelést javasol a rendőrség Liza Minnelli elmaradt koncertjének ügyében. A nyomozók szerint 410 ezer forint kárt okoztak a koncert szervezői, mert a tavaly július 10-ére meghirdetett Liza Minnelli koncertre úgy adtak el jegyeket, hogy már tudták, Bonnie Tyler lép, de a jegyek árát később nem fizették vissza.

Vádemelést javasol a rendőrség Liza Minnelli elmaradt koncertjének ügyében - közölte a Budapesti Rendőr-főkapitányság (BRFK) honlapján. A BRFK üzletszerűen, kisebb kárt okozó csalással gyanúsítja a Liza Minnelli koncertet szervező gazdasági társaság képviselőjét. A gyanú szerint tizenegy rajongónak összesen 410 ezer forint kára keletkezett abból, hogy a szervezők nem fizették vissza a jegyek árát. Összesen 213 feljelentés érkezett ugyanis amiatt, hogy a tavaly július 10-ére meghirdetett Liza Minnelli koncerten Bonnie Tyler lépett fel, de erről előre senkit sem tájékoztattak és a jegyek árát sem adták vissza a dühös rajongóknak.

A rendőrség a nyomozás során megállapította, hogy a gazdasági társaság 2003. november elején kötött szerződést Liza Minnelli menedzsmentjével a budapesti koncertre, és a koncert megtartása érdekében a rendezvényszervező cég megtette a szükséges intézkedéseket. Liza Minnelli menedzsmentje azonban 2004. július 7-én lemondta a koncertet, ezért keresték meg a szervezők Bonnie Tylert, aki vállalta a fellépést.

Ennek ellenére a rendezvényszervező cég még július 8-án és 9-én is adott el jegyeket a koncertre, de a vásárlókat ekkor sem tájékoztatták arról, hogy nem Liza Minnelli lesz a fellépő. A feljelentők közül 15-en vásároltak jegyeket ezen a két napon, összesen 560 ezer forint értékben. Később ezen sértettek közül négynek a rendezvényszervező cég összesen 150 ezer forint értékben visszatérítette a megvásárolt jegyek árát.

195 feljelentő esetében azt állapították meg, hogy tavaly július 7-én, illetve azelőtt vásároltak jegyet. Mivel ebben az időpontban folyt a koncert szervezése, és a rendezvényszervező cégnek még nem volt birtokában olyan információ, amely alapján feltételezhető lett volna, hogy Liza Minnelli lemondta a fellépést, ezért a gazdasági társaság és képviselője nem ejtette tévedésbe a jegyvásárlókat, amikor a rendezvényre jegyeket értékesített részükre. A rendőrség ezért a nyomozást ezekben az esetekben megszüntette. Három esetben pedig nem lehetett pontosan megállapítani, hogy mikor vették a jegyeket, ezért ezekben az esetekben a rendőrség az eljárás megszüntetését javasolta az ügyészségnek.