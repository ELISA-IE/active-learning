Tagad a Simon-per vádlottja

Megkezdődött a megismételt elsőfokú eljárás Simon Tibor megölése ügyében a Fővárosi Bíróságon. Az ügy elsőrendű vádlottja elismerte, hogy megütötte Simont, de úgy érzi, hogy emberölésben nem bűnös, azt azonban nem tudta megmondani, hogy mitől, illetve kitől származhattak a sértett halálát okozó rendkívül súlyos sérülések. Simon Tibor focistát 2002-ben verték agyon egy szórakozóhely előtt.

Az elsőrendű vádlott, G. János meghallgatásával vette kezdetét a megismételt elsőfokú eljárás Simon Tibor megölése ügyében. Simon Tibor egykori ferencvárosi válogatott futballistát és soproni szakvezetőt 2002. április 21-én hajnalban a fővárosi Café Allure szórakozóhely előtt bántalmazták, a mentő kórházba szállította, ahol két nap múlva belehalt sérüléseibe.

Az elsőrendű vádlott a bíró kérdésére annyit mondott: testi sértésben bűnös, de embert nem ölt. A többi vádlott tagadta, hogy bármilyen bűncselekményt elkövetett volna. Egyik vádlott sem kívánt vallomást tenni, ezért a bíróság korábbi vallomásaikat olvasta fel. 

A bántalmazás előzményeivel kapcsolatban G. János bírói kérdésre elmondta, hogy Simon Tibor társasága pezsgőt locsolt szét, poharakat borogattak. Elmondása szerint Simon lefejelt egy mellette álló arab kinézetű férfit, majd őt arcon köpte. Ekkor ő leütötte Simont, aki elesett. A vádlott szerint Simon nagyon részeg és aggresszív volt. Az ütés után odarohantak a szórakozóhely biztonsági emberei, akik G. Jánost földre sodorták, és ütéseket mértek rá. Simon kifelé menekült a kidobók elől, többen utána szaladtak, köztük, kicsit leszakadva, G. János is. Elmondása szerint kint az utcán egyszer ütötte meg, akkor is a gyengébbik kezével, annak is a belső részével. Az ütéstől Simon a földre került, majd belerúgott deréktájon. G. János szerint mások is bántalmazták a sértettet. Arra a bírói kérdésre, hogy mitől keletkeztek Simon Tibor rendkívül súlyos és halálát okozó sérülései (többek között koponyaalapi-törés, orrcsonttörés), arra G. János azt felelte, hogy nem tudja. 

Az ügyben G. János három éve van előzetes letartóztatásban, és megszakításokkal három vádlott-társa is több mint egy évig volt fogva tartva. 

A Fővárosi Bíróság tavaly júniusban kihirdetett elsőfokú ítéletében társtettesként elkövetett emberölés miatt G. Jánost 12, a Café Allure három biztonsági őre közül O. Rolandot és H. Jánost 10-10, H. Attilát pedig 8 éves börtönbüntetéssel sújtotta nem jogerősen. Ez év februárjában azonban a másodfokon eljáró Fővárosi Ítélőtábla megalapozatlanság miatt hatályon kívül helyezte az elsőfokú döntést és új eljárásra utasította a Fővárosi Bíróságot.