Órákig gyalogoltak haza a londoniak

Többórás gyaloglás után értek haza tegnap a londoniak, mivel a tömegközlekedési eszközök nem jártak, és sok utcát az autók elől is lezártak a rendőrök. Este már szinte senki nem ment ki a lakásból, mindenki kimerülten meredt a televízió képernyőjére - tudtuk meg Londonban élő magyaroktól. Sok munkahelyen még tegnap úgy döntöttek, hogy ma nem nyitják ki az irodákat.

Mindenki többórás gyaloglás után ért haza, a belváros tele lett kisebb-nagyobb csoportokkal, amelyek hazafelé igyekeztek - mondta a terrortámadást követő órákról az [origo]-nak egy Londonban élő magyar egyetemista. A London belvárosában történt robbantások után a metrók, buszok nem jártak, és az autók elől is lezárták a belváros bizonyos részeit, ezért a londoniaknak nem volt más választásuk, mint a gyaloglás. A legtöbb irodát a terrortámadás hírére bezárták, az iskolából a gyerekeket hazavitték, csak néhány étterem, kávézó tartott nyitva. Este már szinte senki nem mozdult ki a lakásból, mindenki próbálta biztos helyen tudni a családját, utána a tv-ben nézték a híreket. Este, sőt még péntek reggel is egymást hívogatták telefonon a rokonok, barátok, hogy meggyőződjenek róla, hogy mindenki jól van-e."Mosolyogva, a lehető legnagyobb nyugalmat sugározva mondták a metrónál a biztonsági őrök, hogy mi történt" - mesélte a támadás utáni pillanatokról két Londonban nyaraló magyar lány, akik épp busszal tartottak a belvárosba, amikor a bombák felrobbantak a metróban. A buszról leszállították őket, akkor még nem tudták, hogy miért. A délutánt otthon töltötték a televízió előtt, pénteken délután kelnek útra megint a belváros felé. "Fel sem merült bennünk, hogy előbb kellene haza utazni, csak az otthoniak javasolták ezt, de maradunk" - mondták.Péntek reggel a szokásosnál jóval kevesebben indultak munkába, sok irodában már tegnap eldöntötték, hogy ma nem dolgoznak. A boltok többsége nyitva van. Az egyik gyorsétteremben sokan gyűltek össze péntek reggel, és kivetítőn követték a televízió adását. Szinte senki nem beszélt, inkább csöndben figyeltek - mesélte a kint élő magyar lány. A tegnapi reggeli lapok címlapjai még tele voltak az örömhírrel, hogy London rendezheti a 2012-es olimpiát, ma pedig minden a szörnyű terrortámadásról szól, óriási a kontraszt - mondták a Londonban élők. A tv-ben, rádióban mindenkit arra kérnek, hogy aki tud, menjen dolgozni, ne hagyja, hogy a terrortámadás megváltoztassa a korábbi életmenetet. Az angolok többsége ennek megfelelően is viselkedik, úgy gondolják, hogy azzal csak a terroristák nyernének, ha most mindenki pánikba esne - mondta az [origo]-nak Pető András, a BBC Magyar Adásának munkatársa. Sokan kértek segítséget csütörtökön a londoni magyar konzulátustól is. Néhány kint tartózkodó magyar nem jutott vissza a szállodájába a lezárások miatt, ők néhány órát a konzulátuson töltöttek - tudtuk meg Abelovszky György londoni magyar főkonzultól. De olyanok is voltak, akik a reptérről nem tudtak bejutni a belvárosba, néhányan pedig lekésték a járatukat a városban kialakult közlekedési káosz miatt. Tíznél kevesebb volt azoknak a kint lévő magyaroknak a száma, akik a terrortámadás miatt a korábban tervezettnél hamarabb szerettek volna hazajutni, de többségük mára elállt ettől a szándékától. A konzulátus továbbra is úgy tudja, hogy a támadásnak nincs magyar áldozata és súlyos sérültje sem.