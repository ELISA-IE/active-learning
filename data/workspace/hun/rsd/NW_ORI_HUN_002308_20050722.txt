A tb hazahozza a külföldi kezelés alatt elhunytakat

Mostantól fizeti az egészségbiztosító a holttest hazaszállításának költségét, ha az általa finanszírozott külföldi gyógykezelés során veszti életét a beteg - írja a Népszabadság. 

Egy konkrét esettel kapcsolatban derült ki, hogy feltehetően joghézag miatt nem fizeti a holttest hazaszállítási költségeit, ha egy beteg amúgy támogatott külföldi gyógykezelés alatt veszti el életét. Áprilisban történt, hogy egy 14 éves beteg fiút tb-támogatással ausztriai gyógykezelésre vittek, hogy új tüdőt kapjon. A beteg azonban nem élte túl a műtétet, de csak halála után derült ki, hogy holttestének hazaszállítását már nem finanszírozza a tb - írja a Népszabadság.

Ez az eset volt, ami miatt módosították a külföldi gyógykezelésekről szóló kormányrendeletet. Ennek értelmében az egészségbiztosító által finanszírozott, de halállal végződő külföldi gyógykezelés esetén kötelezővé teszik az OEP számára, hogy biztosítsa a holttest hazaszállítási költségeit - írja a lap.