Iszlamista győzelem a szaúdi választáson

Iszlamista jelöltek vezetik a szaúd-arábiai önkormányzati választások rijádi fordulóját az előzetes adatok szerint. Megfigyelők szerint az eredmény azért felettébb érdekes, mert a vezető jelöltek csak az interneten és SMS-ben kampányoltak és nem szerepeltek nyilvánosan, miközben vetélytársaik drága és profi kampány folytattak.

Az előzetes eredmények szerint iszlamista pártok jelöltjei vezetnek a múlt héten tartott helyhatósági választásokon a szaúd-arábiai Rijádban és környékén. Az arab királyság történetének első országos önkormányzati választásán csak férfiak szavazhattak. 

A választáson összesen 1800 jelölt verseng 592 képviselői helyért 178 önkormányzati közgyűlésben. Először Rjádban és környékén vonulhattak az urnákhoz a szavazók, az ország többi részén későbbi időpontokban voksolnak, az utolsó szavazás áprilisban lesz. 

Rijádban 650 jelölt versengett hét képviselői helyért. A 400 ezer szavazásra jogosult férfi közül csupán 148 ezren voksoltak.  

Az eddigi eredmények szerint a hét vezető képviselő közül öten azonos - iszlám vallási vezetők által támogatott - listán szerepelnek, amelyet az interneten és mobiltelefonon - SMS-ben - népszerűsítettek. Megfigyelők szerint az eredmények meglepőek a gazdag üzletemberek és ingatlan-befektetők által folytatott profi kampány fényében.

Az egyik vesztésre álló jelölt ugyanakkor közölte, megtámadja az eredményt, mert szerinte a választást vezető lista állítói megsértették a szavazás szabályait azzal, hogy megtiltották a jelölteknek a nyilvános szereplést. A szavazás hivatalos végeredményét várhatóan pénteken vagy szombaton teszik közzé - írja a BBC News.