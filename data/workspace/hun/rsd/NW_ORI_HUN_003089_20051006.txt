Rókák küzdenek kutyákkal az illegális versenyeken

Az állatvédők szerint Magyarországon rendszeresen tartanak illegális kotorékversenyeket, ahol rókákat eresztenek össze föld alatti odúkban kutyákkal, és azt figyelik, hogy melyik állat győzi le a másikat. Tartanak kutyaviadalokat is, amiket még nehezebb felderíteni. Akik tudnak róla, nem mernek szólni, mert félnek a viadalok szervezőitől.

Állatkínzás miatt tettek feljelentést nemrég a Tolna megyei állatvédők, akik egy kakasdi ház udvarán ketrecbe zárt, megkínzott rókát találtak. Az aktivisták két éve, ugyanazon a helyen már találtak egy rókát ugyanilyen állapotban, szóltak is a hatóságoknak, akkor azonban nem történt semmi. Most fényképes bizonyítékaik is vannak, bár az állatot eltüntették, mire a rendőrség kiért a helyszínre. Az állatvédők szerint a rókákat illegális kotorékversenyeken használták fel. Ezeken a versenyeken a rókát föld alatti odúkban összeeresztik egy kutyával, és azt figyelik, hogy melyik állat győzi le a másikat.

Fiáth Szilvia, a Tolna Megyei Természet- és Állatvédő Egyesület elnöke az [origo]-nak elmondta, hogy a faluban lévő kotorékpályán rendszeresen tartanak ilyen versenyeket, ahová még külföldről is érkeznek kutyatulajdonosok. "Akinek a kutyája nyer egy ilyen versenyen, értékesebb lesz utána" - mondja az állatvédő. Fiáth Szilvia szerint ez egy véres hobbi, amit meg kell szüntetni, különösen, mivel az állatvédelmi törvény szerint akár három évig terjedő börtönnel is büntethető.  

Az állatvédők szerint Magyarországon nem csak illegális kotorékversenyeket, hanem kutyaviadalokat is rendeznek. Ezeket még nehezebb felderíteni, mert zárt közösségek rendezik, akik közé nehéz beférkőzni, bizonyítékot gyűjteni. Ráadásul, mivel a kutyákra nagy összegekkel fogadnak, veszélyes is lehet. "Ide egy egyszerű állatvédő nem elég, a rendőrségnek kell felderítenie" - fogalmazott Fiáth Szilvia. 

Az egyszerű állatkínzási ügyekben készséges rendőrök azonban az állatviadalokkal óvatosabbak, és nehezebben boldogulnak. "Ezek az emberek ügyesen rejtőzködnek és titkos helyeken rendezik a vidalokat" - mondja az állatvédő. Sokszor pedig el sem jut a rendőrségig egy-egy eset, mert akik tudnak róla, esetleg látták, nem mernek szólni, félnek a viadalokon résztvevő emberektől. Igaz, egyszerű állatkínzási esetben is előfordult, hogy a tettes megverte feljelentőjét.

Bár akár három évig terjedő börtönnel is büntethetik az állatkínzást, a bíróságok egyelőre csak pénzbüntetéseket és felfüggesztett börtönt szabtak ki. Fiát Szilvia szerint folyamatosan dokumentálni kell az ilyen eseteket, és előbb utóbb a bírók is rájönnek, hogy az állatkínzási ügyekben komolyabb büntetéseket is kiszabhatnak.