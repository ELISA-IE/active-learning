Töpörtyűvel, házi borral üzletelhetnek a gazdák

Egy fideszes törvényjavaslat szerint a jövőben engedélyeznék a házi borok, tájjellegű pálinkák kimérését. A borok, pálinkák mellett házi lekvárt, felvágottat, töpörtyűt, savanyúságot, sajtot is értékesíthetnének a termelők.

Az MSZP idegenforgalmi munkacsoportja is támogatja azt az elképzelést, miszerint a házilag, helyben készített italokat és élelmiszereket engedéllyel lehessen árusítani. Az egyszerűsített forgalmazásról kilenc fideszes képviselő nyújtott be törvényjavaslatot még márciusban.

 

A kistermelői áruértékesítést az Európai Unióban egy korábbi állásfoglalás értelmében a nemzeti törvények szabályozzák. Ez az állásfoglalás lehetőséget ad arra, hogy a helyben megtermelt és hagyományos módon előállított termékeket a kistermelők értékesítsék. Ezeket a termékeket nem a nagy cégekre vonatkozó minőségbiztosítási rendszer szerint bírálják el, és kizárólag a falusi turizmusban való hasznosítást teszik lehetővé.

 

A fideszes törvényjavaslat csak azoknak a gazdáknak biztosítaná a kedvező feltételekkel folytatható termékértékesítést, akik hagyományosan helyben, saját gazdaságukban megtermelt mezőgazdasági termékek értékesítésével foglalkoznak. Tájjellegű bort, szőlőmustot, szőlőlét, gyümölcs- és borpárlatokat és ezek ízesített változatait, például az ágyas pálinkát, a mézes pálinkát és az ürmöst is mérni lehetne a javaslat értelmében. Ahhoz azonban, hogy ezeket a termékeket értékesíthessék, a termelőnek bizonyítania kell, hogy az alapanyagokat Magyarországon termelték és dolgozták fel. A saját termékekhez ráadásul nem vásárolható pótlólagos alapanyag, például szőlő vagy gyümölcs.

 

Az ilyen módon engedélyezett árusítás csak a termelő székhelye szerinti településen folytatható. A kimérés helyét a helyi szokás szerinti jelzéssel is el kell látni, a kimérés idejét pedig a helyi önkormányzat állapítja meg, de a kimérés megszakítás nélkül legfeljebb három hónapig üzemelhet. Különleges alkalommal az időkorlát alól felmentést adhat az önkormányzat, ilyen például a helyi vásár, ünnep vagy az idegenforgalmi főszezon.

 

A kimérésben az engedélyezett italokon túl ásványvíz vagy szénsavas üdítőital árusítható. Itt forgalmazhatók még többek között a házi készítésű sonka, kolbász, szalonna, töpörtyű, felvágott, tejtermékek, sajtok, savanyúságok, lekvárok, befőttek és házi sütemények is. A kimérést az önkormányzatnak be kell jelenteni - áll a tervezetben. Aki az előírásokat megszegi, százezer forintig terjedő pénzbírsággal sújtható.