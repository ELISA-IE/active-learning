Újra perelnek a zöldek az M0-s hídja miatt

Ismét pereskednek a zöldek az M0-s körgyűrű északi hídja miatt. A csütörtökön kezdődő eljárásban azt kérték a bíróságtól, hogy környezet-veszélyeztetés miatt tiltsa el a Nemzeti Autópálya Rt.-t a híd megépítésétől. A tárgyalást a bíró elhalasztotta, mert a beadványt hiányosnak találta.

Öt civil szervezet - a Levegő Munkacsoport, a Solymári Környezetvédők Egyesülete, az SOS Békásmegyerért Egyesület, a Van jobb M-nUll Ürömiek és Pilisborosjenőiek Környezetvédő Egyesülete és a Védegylet - a csütörtökön kezdődő perben azt kéri a Fővárosi  Bíróságtól, hogy környezet-veszélyeztetés miatt tiltsa el a Nemzeti Autópálya Rt.-t az M0-s északi hídjának és az M0-s további szakaszainak megépítésétől.

A Fővárosi Bíróság 2006. július 6.-ra halasztotta pert. Császár P. Emőke bíró sérelmezte, hogy a zöldek beadványa hiányos, azok alapján szerinte nehéz szakkérdésekben állást foglalni. Megjegyezte továbbá azt is, hogy a solymári, a békásmegyeri és az ürömi érdekképviseleteknek megkérdőjelezhető az aktív perbeli jogképességük, ugyanis a keresetben szereplő autópálya-szakasz ezeket a térségeket közvetlenül nem érinti.

Stanka Gergely, az NA Rt. jogi képviselője ugyancsak az említett szervezetek perbeli legitimizációját kérdőjelezte meg és kérte a per megszűntetését. Elmondta, hogy a környezetvédelmi hatóság első- és másodfokon is engedélyezte a pályaszakaszt, annak megépítését és majdani működését nem találta a környezetre veszélyesnek. 

A civil szervezetek közleményükben állítják: támogatják az új hidak megépítését, és így egy városi híd létesítését Óbuda és Újpest között is. Nem tartják viszont elfogadhatónak egy olyan híd megépítését, amely egyrészt a nemzetközi kamionforgalommal, másrészt a hatalmasra duzzadt agglomerációs bejáró személyautó-forgalommal terhelne meg újabb városrészeket. Azt sem tartják megengedhetőnek, hogy veszélybe kerüljön az ország legfontosabb ivóvíz bázisa. A híd pillérei, a tervek szerint a főváros ivóvízellátást biztosító kutak közelében állnának. A civil szervezetek ezért javasolják az új híd helyszínének felülvizsgálatát.

Már eddig is számtalan pert indítottak civil szervezetek és önkormányzatok, amely lassította az M0-s megépítését. Legutóbb három település Szigetmonosotor, Budakalász és Pomáz kezdett pereskedni a kormánnyal, az M0-s északi hídja és a körgyűrű további szkaszai miatt. A települések többletberuházásokat szeretnének elérni. 

A zöldek korábban is, több alkalommal támadták a beruházást, többnyire sikertelenül. Tavaly nyáron már elbuktak jogerősen is egy közigazgatási pert, amelyet az M0-s tervezett, északi híd környezetvédelmi engedélye hatályon kívül helyezése miatt indítottak, akkor a kis híd ügyében. A per 5 évig húzódott, majd a bíróság kimondta, hogy a hídra kiadott környezetvédelmi engedély érvényes és szabályos volt. Az újabb keresetet ezután nyújtották be, idén áprilisban, de az első tárgyalásra csak most kerül sor.

Az északi híd pontos helyéről korábban hoszas vita folyt. A helyszín kiválasztása azonban ennek ellenére indulatokat váltott ki a környező települések és a zöldek részéről. Az NA Rt.-nél azt mondták: a probléma a híddal és az M0-s több szakaszával is az, hogy mindenki azt akarja: arrébb vezessék az utat. Így hiába terveztettek át már több szakaszt, a sűrűn beépült részeken bármilyen változtatással állnak elő, ellenállásba ütköznek. A hídról korábban több terv is készült: szakmai és társadalmi zsűri 6 változatból választotta ki a győztes tervet. Az építési engedélyezési eljárás már 1995-ben elkezdődött, de időközben életbe lépett, új jogszabályok miatt, azóta sem kezdődhetett meg az építkezés.