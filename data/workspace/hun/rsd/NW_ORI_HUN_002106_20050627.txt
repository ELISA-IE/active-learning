Egyszerűsítenék az ittas vezetés büntetését

Az egyre több ittasan okozott közúti baleset miatt az ORFK szeretné elérni, hogy a Btk.-ban legyen pontos értékben megadva, hogy mi számít ittas vezetésnek. Ettől azt remélik, hogy egyszerűbbé válhatnak a bizonyítások.

Az eddigi általános megfogalmazás helyett pontosan rögzítsék a büntető törvénykönyvben, hogy mi tekinthető szeszes italtól való befolyásolt állapotnak - ezt javasolja az ORFK országos baleset-megelőzési bizottsága és a Közlekedési Bírák Egyesülete. Elképzelésük szerint, ha valakinek a véralkohol szintje eléri a 0,8 gramm/liter értéket, akkor a bűncselekmény elkövetése bizonyítottá válik, így a befolyásoltság további vizsgálatára nem lenne szükség. Az alacsonyabb alkoholszint sem jelent büntetlenséget, csak az szabálysértésnek számít. 

Ugyancsak konkrétan megfogalmaznák, hogy mi tekinthető bódult állapotban történő járművezetésnek. Eszerint a bódult állapot bizonyítottá válik abban az esetben, amennyiben a járművezető szervezetében vezetési képességre hátrányosan ható szer, vagy annak biológiailag aktív bomlásterméke van. Ennek mértékét is pontosan megszabnák.

Az elmúlt években az ittasan okozott balesetek száma jelentős mértékben növekedett, s ezzel együtt egyre több az ittas vezető is. A rendőrségi szakértők szerint ezért a probléma kezelése szigorúbb és konkretizáltabb szankcionálást indokol.