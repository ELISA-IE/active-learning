Nem létező személy vette meg a Britton egykori cégét

Nem létező személy vette meg egy, a brókerbotrányban elhíresült Britton Kft. által alapított céget - írja a Népszabadság. Az eladók szerint semmi gyanús nem volt az eladóban, ők jóhiszeműen jártak el. A pécsi karosszérialakatos, akinek a cég fele a nevére került, semmit nem tud az ügyletről.

Egy pécsi karosszérialakatos nevére került a brókerbotránnyal kapcslatba hozott Britton Kft. által alapított BR Med-Support Kft. fele, a vásárló azonban semmit nem tud az ügyletről. A férfi szerint valószínűleg visszaéltek pár éve ellopott régi típusú személyi igazolványával. A férfit tudta nélkül kinevezték a cég ügyvezetőjévé is - írja a Népszabadság.

Az ügyletet bonyolító ügyvéd szerint - aki nem járult hozzá nevének közléséhez - az eladók jóhiszeműek voltak. Az adásvételi szerződés előtt ő maga ellenőrizte a vevő személyi igazolványát, de abban semmi gyanúsat nem talált. A Népszabadság megkeresése után feljelentést tett.

A cégrészt Kerék Csaba, a Britton ügyvezetője - aki az ellene folyó rendőrségi eljárás miatt nem hagyhatja el Budapestet - és a Multi-Med Profil Kft. adta el. A 2002-ben alapított BR Med-Support jegyzett tőkéje 10 millió forint. A cég brókerbotrány kirobbanása után fejezte be tevékenységét.

Kerék szerint nem fantomcéget akartak létrehozni az eladással, hiszen ő továbbra is birtokolja a kft. másik 50 százalékát, ráadásul a céget tavaly kiürítették, a hasznot kivették és adóztak utána. Mint mondta, a végelszámolás helyett jobb megoldásnak tűnt a kft. eladása, de a vételár minimális volt.