Feladták a kisrepülő utáni kutatást

Nem keresik tovább a tűzoltók annak a kisrepülőnek a roncsait, ami szombaton merült el a Dunában. A repülő pilótája sértetlenül megúszta a balesetet, de megfigyelésre kórházba szállították.

Kisrepülő merült el a Dunában Nagymarosnál szombaton. A gép pilótája sértetlenül partra úszott. A tűzoltók vasárnap hajnalban felhagytak a roncs keresésével.

A gép nagyfeszültségű vezetéknek ütközött, és kényszerleszállást hajtott végre a Dunán. Egy darabig sodródott a vízen, majd Nagymarosnál elsüllyedt - mondta el a Pest Megyei Rendőr-főkapitányság munkatársa. Hozzátette: a pilótának sikerült időben kiszabadulnia a repülőből, és épségben partra úsznia. Megfigyelésre kórházba szállították.

Dobson Tibor, a katasztrófavédelem szóvivője vasárnap azt közölte az MTI-vel, hogy a roncs, amelyet megpróbáltak kiemelni, leszakadt a vontatókötélről, továbbsodródott a meder mélyén, és eltűnt. A tűzoltók hajnali negyed hatkor felhagytak a keresésével, mert nincs hozzá megfelelő kutató eszközük, fenékradaruk. Az elmerült repülőgép azonban nem akadályozza a hajóforgalmat - mondta a szóvivő.