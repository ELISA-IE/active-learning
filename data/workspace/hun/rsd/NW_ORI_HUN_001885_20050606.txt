Útfelújításokkal szeretne nyerni 2006-ban Demszky

Több évre szóló útfelújítási és kátyúmentesítési programot jelenthet be hamarosan a fővárosi polgármester - írja a Népszabadság. A lap szerint Demszky Gábor ezzel akarja visszaállítani megkopott népszerűségét, miközben rendezi a sorokat a városházán is, hogy felkészüljön a 2006-os választásokra.

Nagyszabású útfelújítási munkákat jelent be hamarosan Demszky Gábor. A jövő évi választásokig megvalósítani tervezett program nagyságrendjét jelzi, hogy állítólag eltörpül mellette a mostani 8 milliárdos, 80 kilométer utat érintő felújítás - írja a Népszabadság. A lap szerint a kátyúk miatt a fővárosi vezetés rendkívül elégedetlen az útfelújításokat végző Fővárosi Közterület-fenntartó Rt. vezetőivel.

A főpolgármester jelenleg a népszerűségi listák alsó harmadban található, de a fővárosban az utóbbi időben enyhén emelkedett népszerűsége. Az szinte bizonyos, hogy Demszky 2006-ban megint rajthoz áll a választásokon. A lap szerint Demszky nem csak az útfelújításokkal igyekszik növelni népszerűségét, de igyekszik rendezni a sorokat a városházán is. Állítólag ezért szabadultak meg a Demszkyt, az SZDSZ-t és az MSZP-t élesen kritizáló Atkári János alpolgármestertől, a főpolgármester korábbi jobbkezétől. Atkárit még az SZDSZ-frakció is kizárta.

Ugyanakkor a sokat támadott Schneller István főépítész marad. Schnellert már korábban elbocsátották volna, ám akkor kerületi szocialista polgármesterek gyűjtöttek ellene, az SZDSZ pedig megvédte. Azért is szükség volt rá, mert a településszerkezeti tervet nélküle nehéz lett volna elfogadni - írja a Népszabadság. 