Kerék megkapja a Kulcsár-videót

A Fővárosi Ítélőtábla határozata szerint az ügyészségnek ki kell adnia Kerék Csabának a Kulcsár Attila 2004. június 9-i kihallgatásán készült videófelvételt - írja Népszabadság. Korábban ezt a kérést az ügyészség és a Fővárosi Bíróság is elutasította.

Felülbírálta a Fővárosi Ítélőtábla a Fővárosi Bíróság korábbi, nem jogerős döntését, ezért az ügyben eljáró bíróságnak mégis ki kell adnia Kerék Csabának a Kulcsár Attila 2004. június 9-i kihallgatásán készült videófelvételt - írja Népszabadság.

Korábban a Fővárosi Bíróság arra hivatkozva tagadta meg a kazetta kiadását, hogy a törvény értelmében a gyanúsítottak az iratismertetéskor kizárólag a jegyzőkönyvekről jogosultak másolatot kérni.

A felvétel az interneten bárki számára hozzáférhető, Kerék Csaba védője, Ruttner György azonban ragaszkodott ahhoz, hogy a hatóságok adjanak át neki egy hiteles másolatot, hogy később senki ne védekezhessen azzal: a világhálóról letöltött változat nem azonos az eredeti felvétellel. Kérését a Fővárosi Főügyészség elutasította. Ruttner jogorvoslatot kért a legfőbb ügyésztől, büntetőfeljelentést tett ismeretlen tettes (azaz közvetve a Kulcsárt kihallgató és a jegyzőkönyvet hitelesítő ügyészek) ellen, de minden fórumon elutasították. Akkor is, amikor az ügyben a Fővárosi Bíróságtól kért hiteles másolatot, hogy a perben bizonyíthassa: kihallgatói aznap olyan kijelentéseket jegyzőkönyveztek Kulcsár vallomásaként, amelyeket a kihallgatáson nem ő mondott, vagy csak azt követően mondott, hogy "valaki" erre felszólította: "... mondja, hogy Kerék Csaba..." (Kulcsár szóban forgó kihallgatásának az ad különös jelentőséget, hogy az ott elhangzottak alapján a Fővárosi Főügyészség azonnal elfogatóparancsot adott ki Kerék Csaba ellen, akit még aznap éjjel őrizetbe is vettek az ártándi határátkelőnél.)