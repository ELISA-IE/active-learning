Rágcsálószerű szellemek üldözik a malawi elnököt

Elköltözött 300 szobás palotájából a malawi elnök, mert éjszakánként rágcsáló képében megjelenő szellemek kísértik. Az elnök csak dolgozni jár a hatalmas épületegyüttesbe, éjszakáit máshol tölti.

A hivatalos indoklás szerint azért költözött ki Bingu wa Mutharika malawi elnök rezidenciájáról, mert rágcsáló képében megjelenő szellemek zaklatták. Az elnök ezért most csak dolgozni jár a 300 szobás kastélyba, éjszakáit máshol tölti - írja a BBC News.

Egyik segítője szerint az elnök sokszor érezte éjszakánként, hogy rágcsálók lepik el a testét, de mikor felkapcsolták a villanyt, semmi nem volt a szobában. Az elnök emberei felkérték a helyi katolikus egyházi vezetőket, hogy ördögűzéssel távolítsák el a palotából az ártó szellemeket.

A 300 légkondícionált szobából álló, 555 hektáron elterülő palotát - ahol korábban a törvényhozás ülésezett - 20 éven át építették 100 millió dollárból.