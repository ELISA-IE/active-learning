A fenyítéstől sem riadnak vissza az ellenőrök

Szigorú ellenőrzési akció indult a 2-es metró megállóiban. Az ellenőrök, akiket a metró biztonsági emberei védenek az attrocitásoktól, mindenkit megállítanak. A jegypénztárak előtt reggel óta hosszú sorok kígyóznak. 

Megkezdődött a BKV ellenőrzési akciója a 2-es metró területén. A szerelvényekben nincs ellenőrzés, a bejáratnál azonban a 400 ellenőr mellett biztonsági emberek is megállítják az utazni vágyókat. "Ma már harmadszor állítanak meg, hagyjanak békén!" - méltatlankodott egy nő a Deák téren. 

A biztonságiak jelenléte miatt nem kell tartani agresszívan viselkedő bliccelőktől - mondta egy ellenőr az [origo]-nak. Máshogy vélekedett egy biztonsági őr a Deák téri metrókijáratnál: szerinte vannak, akik agresszívan viselkednek. "Ilyenkor arányos mérvű testi fenyítést alkalmazunk" - mondta. "Ez azt jelenti, ha meglöksz, meglöklek" - magyarázta. 

Az őröknek és az ellenőröknek elsősorban az a feladata, hogy a bliccelőket visszaküldjék a pénztárakhoz jegyet venni. A legtöbben ezt meg is teszik, ezért folyamatosan hosszú sorok állnak a jegypénztárak előtt. A jegyárusító hölgy elmondta: ma sokkal több a munkája, mint általában. 

A BKV a "totális" ellenőrzési akciótól jegybevételeinek növekedését várja. A szigorú ellenőrzést az év végéig fenn szeretnék tartani. Az eddigi ellenőrzési rendszerüket kiegészítve előbb a 2-es metrón, majd a hónap második felétől a 3-ason, azt követően pedig a felszíni járműveken is folyamatos ellenőrzésekkel kívánják megakadályozni a jegy nélküli utazást járműveiken.

A jegyek és a bérletek ellenőrzése mellett valamilyen igazolvány felmutatását is igénylik majd azoktól a magyar és EU-állampolgároktól, akik a 65 éven felülieknek járó ingyenes kedvezmény alapján kívánnak utazni. A diákigazolványok érvényességét is minden esetben ellenőrzik. A BKV-nak évi 39 milliárd forint körüli jegybevétele van. Becsléseik szerint 10-12 százaléknyi bliccelő miatt viszont évente több milliárd forint veszteségük származik.