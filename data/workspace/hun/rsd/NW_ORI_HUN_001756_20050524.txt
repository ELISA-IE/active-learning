Vállalkozni érdemes, tanulni nehéz a magyar nőknek

A nők minden szempontból hátrányban vannak a férfiakkal szemben, még a legfejlettebb és legtoleránsabb országokban sem teljes a nemek közötti egyenlőség a Világgazdasági Fórum tanulmánya szerint. A legjobb helyzetben a svéd nők vannak, Magyarországot pedig a vizsgált 58 ország közül a 24. helyre sorolták. 

Svédországban, Norvégiában és Izlandon a legkisebb a különbség a nők és a férfiak helyzete és lehetőségei között, de teljes egészében még ott sem sikerült felszámolni a nemek közötti egyenlőtlenséget - derül ki a Világgazdasági Fórum tanulmányából. A vizsgált 58 ország közül Magyarország a 24. lett, megelőzve többek között Csehországot, Luxemburgot, Ausztriát, Svájcot, Japánt és Spanyolországot. Az utolsó helyen Egyiptom végzett Törökország és Pakisztán mögött.

A tanulmány öt kritérium alapján vizsgálta a nők helyzetét: a gazdasági életben való részvételük, a gazdasági lehetőségeik, a politikai hatalomba való beleszólásuk, valamint az oktatás és az egészségügyi területén kínálkozó lehetőségeik alapján.

Magyarország a nők gazdasági lehetőségeinek terén ért el igen előkelő helyezést, mivel ebből a szempontból Dánia és Norvégia mögött a harmadik helyre rangsorolta a kutatás. Itt a nemek szerinti bérkülönbségek, a gyerekvállalás elősegítése, egyes pályák "elnőiesedése" szerint értékelték az országokat. A nők a politikába leginkább Új-Zélandon tudnak beleszólni, míg az oktatási és egészségügyi területeken a svéd nőknek a legjobb a helyzetük. Magyarországot az oktatásban és egészségügyben sorolták hátra a listán: az előbbiben a harminckilencedik, míg az utóbbiban a negyvenedik lett.

Magyarországot az 1-7-ig terjedő skálán (a 7-es értéknél teljes a nemek szerinti egyenlőség) 4,19-re osztályozta a jelentés, de még a legjobb osztályzatot kapott Svédország sem érte el a 6-os értéket (5,53), ami tanulmány szerint jelzi, hogy itt sem teljes a férfiak és a nők közötti egyenlőség. Az élvonalban lévő 15 országból tíz az Európai Unió tagja, az első öt helyet pedig kizárólag észak-európai országok foglalják el. A fejlett ipari államok közül Kanada a hetedik, Nagy-Britannia a nyolcadik, Németország a kilencedik, míg Franciaország a tizenharmadik, az Egyesült Államok pedig a tizenhetedik.

Az új EU-tagok igen jó helyezéseket értek el, különösen a balti államokban jó a nők helyzete. Az európai országok közül Olaszországot (45.) és Görögországot (50.) rangsorolták a leghátrább.

A tanulmányból az is kiderül, hogy ma a világ legszegényebbjeinek kétharmada nő, ugyancsak kétharmadra tehető a nők aránya a Föld analfabétái között. Az évente végrehajtott 46 millió abortuszból 20 milliót nem biztonságos körülmények között végeznek, a beavatkozás 80 ezer nő esetében halállal végződik.