Talajvíz hiúsíthatja meg a csongrádi temetéseket

Csongrád megye több temetőjében megtiltották a koporsós temetéseket a magas talajvíz miatt. Mindezt kegyeleti és közegészségügyi szempontokra hivatkozva tette az ÁNTSZ.

A magas talajvíz és a belvíz miatt több Csongrád megyei temetőben temetési tilalmat rendelt el az Állami Népegészségügyi és Tisztiorvosi Szolgálat (ÁNTSZ) megyei kirendeltsége - írta a Népszava. Ahol tilalmat léptettek életbe, ott csak hamvasztani lehet.

Kegyeleti, valamint közegészségügyi szempontok indokolják a koporsós temetések betiltását a magas talajvíz esetén - mondta az ÁNTSZ szóvivője, Ritoók Emese az [origo]-nak. Az előírások szerint a koporsós temetéseknél legalább két méterrel a felszín alá kell tenni a koporsót, és a talajvíz nem lehet két és fél méternél közelebb a felszínhez. Ha a talajvíz ennél magasabb, akkor nem lehet a földbe temetni a halottakat, amíg nem csökken a talajvízszint. Ezt próbafúrásokkal ellenőrzik. 

Az ÁNTSZ-ben nem tudták megmondani, hogy az ország mely temetőiben nem lehet koporsóban temetni, mivel nincs bejelentési kötelezettség erről, s így országos összesítés sincsen.