Vasárnap érkezik magyar mentőcsapat Romániába

Vasárnap érkeznek meg a magyar mentők Romániába, az árvíz sújtotta Dél-Moldvába. A Taricenau miniszterelnök szerint Magyarország volt az első, amely segítséget ajánlott az árvízzel küzdő térségnek. A román miniszterelnök szerint nem kell újabb árvíztől tartani, de Bákó, Braila, Vrancea és Galac megyékben továbbra is súlyos a helyzet.

Szombat délelőtt foksányi úticéllal elindult Magyarországról az 18 tagú egészségügyi mentőcsoport, amely a tervek szerint vasárnap hajnalba érkezik a vranceai megyeszékhelyre. "Ezúttal is Magyarország volt az első az európai közösség államai közül, amely felajánlotta segítségét Romániának" - jelentette ki szombaton Calin Popescu Tariceanu miniszterelnök, aki az árvíz sújtotta a dél-moldvai megyékbe irányuló széleskörű segélyezési akciókról számolt be. 

Szombat délelőtt Traian Basescu államfő részvételével operatív ülést tartott a román katasztrófa elhárító országos bizottság. A tanácskozásról az államfő a dél-moldvai árvíz által legsúlyosabban érintett Vrancea megyébe utazott, ahol Focsaniban, a megyeszékhelyen megbeszélést folytatott a helyi közigazgatás vezetőivel, majd árvíz sújtotta településeket keresett fel.

A román katasztrófa elhárító bizottság ülése után Calin Popescu Tariceanu miniszterelnök kiemelte: a Románia számára segítségüket felajánló európai közösség államai közül elsőnek ezúttal is Magyarország jelentkezett elsőként, s felajánlotta, hogy 18 tagú egészségügyi, valamint víztisztító és -fertőtlenítő csoportot ajánlott fel.

A román kormányfő közölte: pillanatnyilag nincs ok újabb árvizektől tartani, és szükség esetén a hatóságok idejében riasztják a lakosságot és a helyi szerveket. 

Hangoztatta, ebben a pillanatban továbbra is gondot okoz a Bákó, Braila, Vrancea és Galac megyében kialakult súlyos helyzet. Ebben a négy megyében regisztrálták a Moldva-szerte tapasztalt árvízkárok 86 százalékát - közölte a miniszterelnök s ezzel helyesbítette román belügyi tárca vezetője által a sajtó képviselőivel közölt adatot, miszerint az országos árvízkárok 85 százaléka keletkezett a négy moldvai megyében.

Tariceanu közlése szerint a román hatóságok első sorban ivóvizet és kenyeret osztanak a katasztrófa sújtotta települések lakosai között. Az életfontosságú víz és kenyér mellett gondoskodnak róla, hogy a bajba jutottak román forrásokból származó szappant, fogpasztát, fehérneműt és gumicsizmát kapjanak.