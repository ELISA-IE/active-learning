Alkotmányellenesen kérnek másolási díjat a periratokért

Az Alkotmánybíróság szerint sérül a védelemhez és a tisztességes eljáráshoz való jog azzal, hogy sokszor horribilis összegű másolási illetékeket kell fizetniük azoknak a gyanúsítottaknak és vádlottaknak, akik a nyomozati vagy perirataikhoz hozzá akarnak jutni. Az Országgyűlésnek év végéig ingyenessé kell tennie a másolást a terheltek vagy védőik számára.

A büntetőeljárások terheltjeinek is ingyen, illetékmentesen járjanak az eljárás során keletkezett iratok másolatai - kéri a Habeas Corpus jogvédő szervezet, miután az Alkotmánybíróság helyt adott ezzel kapcsolatos beadványának. Az iratmásolási illeték magas összege (oldalanként 100 forint) miatt akár több százezer forint másolási díjat is fizethet az, akinek az ügyében a per- és nyomozati iratok több ezer oldalt tesznek ki, márpedig ez nem ritka eset. 

A Habeas Corpus beadványát megvizsgálva az Alkotmánybíróság megállapította: ezzel sérül a gyanúsítottak és vádlottak védelemhez és a tisztességes eljáráshoz való joga. A testület azt is kimondta, hogy az országgyűlés alkotmányellenes helyzetet idézett elő azzal, hogy elmulasztott olyan illetékszabályokat hozni, amelyek kizárják ezeket a sérelmeket. Az Alkotmánybíróság év végéig adott haladékot az Országgyűlésnek, hogy orvosolja az alkotmánysértő helyzetet. A határozat indoklásában az Alkotmánybíróság (áttételesen) utalt arra is: szükséges, hogy a jövőben a védelem egy példányban ingyenes hozzájuthasson a per- és nyomozati anyagokhoz, de annak nincs akadálya, hogy a további példányok kiadását illetékfizetéshez kössék.

"2000 végén egyik ügyfelünknek a 462 oldalas elsőfokú tárgyalási jegyzőkönyveiért több mint 46 ezer forintot kellett fizetnie, noha oldalanként csak 8-10 sort tartalmazott, akkora betűkkel készült. Ennek nyomán határoztuk el, hogy Alkotmánybírósághoz fordulunk" - mondta az [origo]-nak a Habeas Corpus Munkacsoport vezetője, Juhász Géza, aki hasonló példák tucatjairól tud.

A jogvédő szervezet azt is szeretné elérni, hogy ne csak a védelem, hanem a sértettek és a magánvádlók is díj- és illetékmentesen juthassanak hozzá az iratokhoz. A beadványukban erre is kitértek, azonban az Alkotmánybíróság formai okokból ezt elutasította. Ezért a Habeas Corpus újra benyújtja ezzel kapcsolatos indítványát.