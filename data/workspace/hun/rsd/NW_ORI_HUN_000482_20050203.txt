A világnak szabadságot, az USA-nak nyugdíjreformot ígért Bush

A szabadság elterjesztését ígérte a világnak, miközben a terrorizmust támogató államokat fenyegette George Bush kongresszus előtti beszédében. Az amerikai elnök a változás szimbólumának nevezte Irakot, otthonra pedig nyugdíjreformot ígért szerda esti beszédében. A felszólalást javarészt vastapssal fogadta a kongresszus, egyedül a nyudíjrendszerrel kapcsolatos bejelentéseket kísérte szokatlanul élénk fújolás a demokrata padsorokban.

Szíriát és Iránt fenyegette a terrorizmus támogatása miatt, otthonra pedig a nyugdíjrendszer részleges privatizációját ígérte Geroge Bush szerda este, elnökké történt újjáválasztása után az első kongresszus előtti beszédében. Az elnök közölte, hogy a palesztin állam létrehozása már elérhető közelségben van, és magasztalta az iraki választásokat. 

"Most Irakban sikeresen kipróbáltuk generációs elkötelezettségünket, hogy kiterjesszük a szabadságot - főképp a Közel-Keleten" - mondta. Az elnök ugyanakkor - ahogy az várható is volt - nem vázolt fel egy menetrendet az amerikai csapatok kivonására Irakból, de azt mondta, hogy az iraki biztonsági erők kiképzése jól halad, aminek köszönhetően hamarosan csökkenthetik az amerikaiak számát. "Az irakiaknak képesnek kell lenniük saját országuk megvédésére - és mi segítünk egy büszke új nemzetnek, hogy megerősítse szabadságát."

Az elnök közölte: 350 millió dollárt kér majd a kongresszustól a palesztin biztonsági, gazdasági és politikai reformok elősegítésére. "A cél, hogy két demokratikus állam, Izrael és Palesztina békében éljen egymással, már közel van - és Amerika segít nekik elérni ezt". 

Bush Észak-Koreára is kitért beszéde külpolitikával foglalkozó részében. Mint közölte, azon dolgoznak ázsiai szövetségeseikkel, hogy rávegyék Phenjant, hagyjon fel nukleáris programjával. Keményebb hangon említette meg az elnök Iránt, amely szerinte "a világ első számú terrorizmus-szponzor állama", és állította, hogy a síita muzulmán ország atomfegyvert igyekszik kifejleszteni. Az elnök ugyanakkor a diplomácia fontosságát hangsúlyozta, közölve, azon dolgozik az európai szövetségesekkel, hogy meggyőzzék Teheránt, mondjon le nukleáris ambícióiról. Bush személyesen megszólította az iráni népet, arra bátorítva őket, hogy törekedjenek a demokráciára.

Szíriát a terrorizmus támogatásának abbahagyására szólította fel az elnök, illetve Egyiptomnak és Szaúd-Arábiának is üzent, hogy vezessenek be demokratikus reformokat. 

Beszédének első részében a hazai ügyekre koncentrált George W. Bush, némely gondolatát azonban - példátlan módon - erőteljes pfújolás fogadta a kongresszusban, igaz, a 40 perces beszéd java részét megtapsolták a képviselők. Hazai téren egyfajta nyugdíjreformot terjesztett elő, aminek lényege, hogy a fiatal munkavállalók adójának egy részét személyes befektetési számlákra utalnák, ezzel biztosítva számukra nyugdíjalapot. A becslések szerint ugyanis egy évtizeden belül több nyugdíjat kell majd az államnak kifizetnie, mint amennyi az adókból bejön erre a célra. 

A nyugdíjrendszer részleges privatizációjáról szóló bejelentése heves pfújolást váltott ki a demokrata padsorokban - ez felettébb szokatlan a kongresszusi beszédek alatt. 

Gazdasági téren a szövetségi költségvetési deficit felére csökkentését ígérte 2006-ra. Az elnök hétfőn jelenti be a 2006-os költségvetés tervezetét.

Bush népszerűsége - a közvélemény-kutatások szerint - minden eddigi újjáválasztott elnökéénél alacsonyabb. Nagy előnye azonban, hogy pártja, a republikánus párt, szerezte meg a vezető tisztségeket mind a kongresszusban, mind a szenátusban. A két állami szerv támogatásával komoly politikai tőkét tudhat maga mögött az elnök. 