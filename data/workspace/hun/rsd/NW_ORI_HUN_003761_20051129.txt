Bolgár távközlési céget vett a Magyar Telekom

A Magyar Telekom szerződést írt alá Bulgária legnagyobb alternatív vezetékes távközlési és internetszolgáltatója, az Orbitel 100 százalékos tulajdonrészének megvásárlásáról. Az ár 8 millió euró. A Magyar Telekom Romániában és Ukrajnában terjeszkedik tovább.

A megállapodás részeként a Magyar Telekom elfogadta az Orbitel menedzsmentjének következő évekre szóló fejlesztési tervét, egy közel 7 millió eurós beruházási programot.

Az Orbitel tavaly 9,3 millió euró bevételt és 1,1 millió kamat- és adófizetés, tőketörlesztés és amortizáció előtti (EBITDA) eredményt ért el 113 alkalmazottal. Az alkalmazottak száma jelenleg 150, az ügyfeleké pedig 3.000, 90 százalékban az üzleti szférából. A cég 40 százalékban a Sofia Invest Limited, 20 százalékban a Bulgaria Telecom, 20 százalékban a Mobil Net, illetve további 20 százalékban három magánbefektető tulajdonában volt. Bulgáriában a betárcsázós piacon (dial up) 18 százalékos részesedéssel bír, míg az Internet Protokolon keresztüli hívásvégződtetés területén 50 százalékossal. Az Orbitel várhatóan 2007-ben lép a lakossági piacra. A bolgár távközlési piac jelenleg éves szinten mintegy 300 milliárd forintra tehető.

Straub Elek elmondta, hogy a következő lépés Romániában történik: a Magyar Telekom itteni 100 százalékos vállalata, a Combridge jövőre az első negyedévben megjelenik a kiskereskedelmi piacon is. Az MT célja itt is az, hogy a legnagyobb alternatív szolgáltató legyen. Tavaly a román távközlési piac 470-480 milliárd forintot tett ki.

A vezérigazgató közölte: Ukrajnában szintén van már egy kereskedelmi képviseletük, a Novatel Ukraine, ami 2006-ra már jelentős bevételt ér el. Az MT vizsgálja azt is, hogy miképpen léphet más formában az ukrán piacra, ami szintén dinamikusan fejlődik, s tavaly 875 milliárd forint értékű volt.