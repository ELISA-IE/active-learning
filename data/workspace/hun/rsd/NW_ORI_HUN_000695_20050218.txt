Ajánlócédulával lehet bejutni az új hajléktalanszállóra

Éjszakánként negyven hajléktalannak nyújt alvási lehetőséget az a szociális váró, amit a Nyugati pályaudvar mellett adtak át pénteken. Az intézmény vezetője szerint az új váró szebb, mint a hajléktalanszállók többsége, ezért sokan szeretnének bekerülni. 

Az új segítségnyújtó hely olyan embereknek ad napközben melegedési lehetőséget, éjszaka ágyakat, akik különben az aluljáróban vagy a pályaudvar más területein húznák meg magukat. A Nyugati mellett létrehozott szociális váró folyamatos működését tíz szakdolgozó biztosítja. A váró éjszakánként hajléktalanszállóként működik, negyven ágyat és tizenhárom matracot biztosítanak a fedélnélkülieknek. A hajléktalanok közt a csütörtöki nyitás óta viták folynak az üres helyekért. 

Egy hajléktalan férfi az [origo]-nak elmondta, a váró csütörtöki nyitása óta a rendőrök, biztonsági őrök elzavarják őket a pályaudvarról, a környéken levő buszmegállókból, és a váróba küldik őket. Nem mindenkinek jut azonban éjszaka hely. 

A rendszer úgy működik, hogy este hét órától engedik be az ajánlócédulákkal rendelkező hajléktalanokat. Az egyik hajléktalan szerint igazságtalan, hogy azok is szállást kapnak itt, akik más hajléktalanszállóban laktak azelőtt, vagy messze a Nyugati pályaudvartól. Többeknek már saját ágya van, és az ő helyükön nem aludhat más. Borsi Ibolya, a szociális váró vezetője az [origo]-nak elmondta, a viták abból adódnak, hogy sokan szeretnének a szociláis váróba költözni, mert "új, és kicsit szebbre sikerült, mint általában". Február elején vált bizonyossá, hogy a váró megnyílik, a szociális munkások ekkor kezdték járni a pályaudvar környékét, és ajánlócédulákat osztogattak azoknak, akik kérték. A váróban most főként ezek a több éve a pályaudvar környékén élő emberek kapnak éjszakai szállást. 

A MÁV által térítésmentesen biztosított épületrész felújítása 6,4 millió forintba került, s másfél hónapot vett igénybe. A költségekből 5 millió forintot az Ifjúsági, Családügyi, Szociális és Esélyegyenlőségi Minisztérium (ICSSZEM), 1,4 millió forintot és a berendezést a Budapesti Módszertani Központ és Intézményei (BMKI) biztosított. 

A váróban a betérő hajléktalanoknak tisztálkodási lehetőséget biztosítanak, meleg teát, szendvicset kapnak, s számíthatnak szakszerű szociális ellátásra. Borsi Ibolya elmondta, a hajléktalanok papucsot, váltóruhát is kapnak. 

A szociális váró átadásával a három kezdeményező intézmény (MÁV; ICSSZEM; BMKI) egy új programot indított el, amelynek célja, hogy a leghidegebb napokban se kelljen a fedél nélküli embereknek az aluljárókban és a pályaudvarok területén "lakniuk", ezzel maguknak és másoknak is számos kellemetlenséget okozva. 

A tervek szerint a jövőben más pályaudvarokon, valamint azokon a területeken, ahol évek óta folyamatosan sok hajléktalan tartózkodik, hasonló menedékhelyeket alakítanak ki. 