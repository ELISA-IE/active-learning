Az ombudsman betiltaná a motoros felvonulásokat

A Gellérthegyről induló motoros felvonulások "elviselhetetlen zajt, levegőszennyezést és forgalmi akadályokat okoznak", ezért az ombudsmanhoz fordult egy helyiekből álló érdekvédelmi csoport. Az állampolgári jogok országos biztosa egyetértett a panaszosokkal, szerinte sem lenne szabad engedélyezni ezeket a felvonulásokat.

Az állampolgári jogok országgyűlési biztosa szerint a Gellérthegyen nem szabad sem engedélyezett, sem spontán módon motoros találkozókat tartani - tartalmazza Lenkovics Barnabás állásfoglalása. Az ombudsman ezért azt javasolja a gazdasági- és közlekedési miniszternek, hogy a belügyminiszterrel közösen vizsgálják meg, milyen új rendelkezésekre van szükség a szervezetten vagy spontán módon lezajló összejövetelek szabályozott formában történő lebonyolításához, és állapítsák meg, minek alapján intézkedhet a rendőrség, illetve milyen esetben lehet az összejövetelt hatósági eszközzel szétoszlatni.

Lenkovics Barnabáshoz a Gellérthegyvédő Egyesület fordult, kifogásolva, hogy minden hónap első szombat délutánján több száz motoros találkozót rendez a Citadellánál, "majd hatalmas dudálással, puffogtatással konvojban jönnek le, elviselhetetlen zajt, levegőszennyezést és forgalmi akadályt okozva". Az ombudsman kitért arra is: a havonkénti motoros "felvonulások" a főváros más területein is problémát jelentenek. 

A tájékoztató szerint a gellérthegyiek panaszára indított vizsgálatból kitűnik, hogy bár az ügyben a rendőrség szervei többirányú intézkedést tettek, a lakossági bejelentésekre folyamatosan eljárnak, ugyanakkor a motorosok spontán összejöveteleit, illetve konvojban történő vonulásukat rendőrhatósági eszközök alkalmazásával nem lehet megakadályozni.

Lenkovics Barnabás felhívta a figyelmet, hogy a spontán módon zajló motoros összejövetellel - mint új társadalmi jelenséggel - kapcsolatos szabályozás nem felel meg az alkotmányos követelményeknek. Az ombudsman idézve az Alkotmánybíróság határozatát rámutatott, hogy a szabad mozgáshoz való jog, a közlekedés szabadsága nem fogható fel abszolút jellegű, korlátozhatatlan jogosultságként. A jogalkotó mások alapjogai védelmében meghatározhatja azokat a tiltó, illetve korlátozó szabályokat, amelyek a sajátos "motoros gyülekezésben és demonstrációban" részt vevőkre vonatkoznak - érvelt az ombusman. 