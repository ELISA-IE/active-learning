Prizmákkal védik a gyerekeket az autósoktól

A Henkel, a Magyar Vöröskereszt és az Országos Baleset-megelőzési Bizottság közös kampányt indított Látszódj! címmel, melynek keretében ötvenezer fényvisszaverő prizmát osztanak szét a kisiskolások között. A sötétben közlekedő gyerekeket így könnyebben észrevehetik és kikerülhetik az autósok.

Ötvenezer fényvisszaverő prizmát osztanak szét szeptemberben 97 veszélyes útszakasz mellett fekvő általános iskolában a Henkel Magyarország Kft., a Magyar Vöröskereszt és az Országos Balesetmegelőzési Bizottság közös kampányának keretében. Ha a ruhához zsinórral tűzhető prizmát sötétedéskor előveszi a tulajdonosa, az a mozgástól forogni kezd, s így minden irányból láthatóvá válik.

A fényvisszaverő eszköz akár ötszörösére növelheti az észlelési távolságot, az autósok már 100-150 méter távolságból megláthatják a sötétben prizmát használó gyerekeket, míg anélkül csupán 30-40 méterről vennék észre őket. Észak-Európában, ahol nagyobb a sötét órák száma, minden korosztályban elterjedt az efféle eszközök használata. 

2004-ben 1205 gyalogosan vagy kerékpárral közlekedő, tizennégy éven aluli gyermeket ért közlekedési baleset, tizenhatan életüket vesztették. A prizma segítségével a hasonló tragédiák egy része megelőzhetővé válna, hiszen a jól látszódó gyerekeket ki tudnák kerülni az autósok. 

A Látszódj! elnevezésű kampány részeként az Országos Baleset-megelőzési Bizottság munkatársai több iskolában közlekedésbiztonsági tanórát tartanak, de az érdeklődő pedagógusok önállóan is felkészülhetnek a témából az internetről letölthető oktatási segédanyag segítségével, amely óratervet, képes prezentációt és egy oktatófilmet tartalmaz.