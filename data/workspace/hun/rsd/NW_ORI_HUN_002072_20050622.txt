Előnyt kovácsolnának a kisebb parlamentből a pártok

Készülnek a pártok a jövő heti, kisebb parlament ügyében tartott négypárti egyeztetésre: az SZDSZ elképzelései szerint csak egyéniben kellene szavaznunk, de arányosabbá válna a rendszer a jelenleginél. Az MSZP egyfordulós választást szorgalmaz, a Fidesz a listás helyeket csökkentené, az MDF pedig az egyéni kerületeket szüntetné meg.

Megszüntetné a megyei listákat és csökkentené az egyéni választókerületek számát az SZDSZ, míg az országos kompenzációs listás mandátumok számát növelné - derül ki a jövő hétre a kisebb parlamentről négypárti egyeztetést kezdeményező párt elképzeléseiből, amely nemcsak kevesebb, összesen 250 képviselőt jelentene a jelenlegi 386 helyett, hanem arányosabbá tenné a választási rendszert. A választókörzetek számát a jelenlegi 176-ról 152-re csökkentenék. Ezzel a rendszerváltáskori Nemzeti Kerekasztalnál történt megállapodásig mennének vissza, ugyanis eredetileg ennyi egyéni választókerületben állapodtak meg az akkori ellenzéki erők az állampárttal, azonban az MSZMP által uralt parlament 176-ra megemelte az egyéni helyek számát. A megyei listákat azzal az indokkal szüntetnék meg, hogy nem tudnak megfelelni az arányosítási követelményeknek, ráadásul ezzel a képviselők száma is csökkenthetőek. (A jelenlegi rendszer szerint 152 megyei listás mandátum van.) 

A megyei listák megszüntetése azt is jelentené, hogy a javaslat elfogadása esetén csak egy helyre lehet szavazni, az egyéni képviselőkre, míg jelenleg két szavazatunk van, az egyéni mellett a pártok megyei listáira is lehet voksolni. Az egyéni mandátumot nem eredményező szavazatok az országos kompenzációs listán hasznosulhatnak. Az országos listás helyek számát az arányosítás érdekében 40-nel, 58-ról 98-ra emelnék. Az új választási rendszer, amely meghagyná az ötszázalékos küszöböt, nem a következő, hanem csak a 2010-es választásokon lépne életbe az SZDSZ tervei szerint. 

Az MSZP egyfordulós, az egyéni kerületi rendszert és a kompenzációs listát megtartó választási rendszert javasol 2010-re. E szerint 290 főből állna a parlament, amelyben 145 egyéni és 145 listás hely lenne.  Az egyfordulós választáson "érvényesül a választó akarata, nem pedig a pártok közti taktikázás, mint amit mindenki tapasztal a második fordulóban" - indokolták ötletüket. A szocialisták ígéreteik szerint a létszám kérdésében rugalmasak lesznek a négypárti egyeztetésen, azonban a jelenleginél arányosabb rendszert szeretnének.

A Fidesz (mivel hagyományosan jól szoktak szerepelni a választókörzetekben) korábbi alkalmakra készített tervezete meghagyta volna a 176 választókerületet a jelenlegi formájában, viszont a listás helyeket 100-ra csökkentette volna, így a szavazat-mandátum arány tovább torzulna, mert egyéniben a győztes mindent visz, a vesztesnek semmi nem jut, akkor sem, ha csak 1 százalékkal kap ki.

Az MDF legutóbbi nyilatkozata szerint a listás szavazást támogatná. Ahogy Herényi Károly frakcióvezető nyilatkozta, "az egyéni jelöltre történő szavazás során is a pártpreferencia alapján döntenek a szavazók, s így a nagyobb támogatottságú pártok aránytalanul több egyéni jelöltet tudnak bejuttatni az Országgyűlésbe".

Jól látható, hogy bár valamennyi parlamenti párt egyetért a létszámcsökkentéssel, mindegyikük másképp képzeli el annak módját. A választási rendszer átalakítása befolyásolhatja a pártok választási esélyeit. Más szisztéma kedvez a kis pártoknak (az arányosabb rendszer), más a Fidesznek (a minél több választókerület) és más az MSZP-nek (a kettő kombinációja).