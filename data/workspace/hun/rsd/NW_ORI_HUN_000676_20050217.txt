Kísérőt kaphatnak a mozgássérültek a repülőkön

Az európai közlekedési biztos javaslata értelmében a jövőben minden mozgássérült mellé ingyen kísérőt kellene biztosítani a repülőtereken és a gépek fedélzetén. Számos esetben ugyanis a légitársaságok elutasítják a mozgássérültek helyfoglalási igényét. Egy kar nélküli nőt például azzal az indokkal szállítottak le a gépről, hogy nem tudja becsatolni az övét. Emellett a biztos kezdeményezte azt is, tegyenek közzé egy listát a nem biztonságos járatokról.

Az Európai Bizottság szerdán két új, közlekedést érintő szabálytervezetről tárgyalt. Az egyik célja, hogy megszüntesse a mozgássérültekkel szembeni diszkriminációt a repülőtereken és a járatokon. "Megadjuk a jogot minden mozgássérültnek, hogy a repülőtérre érkezésétől a leszállásig kísérőt kapjon maga mellé" - mondta a javaslat előterjesztője, Jaques Barrot közlekedési biztos.

 

A javaslatot az Európai Bizottság támogatta, arról hamarosan szavaz az Európai Parlament is. A Bizottság döntését egy Nagy-Britanniában nemrég meghozott bírósági döntés váltotta ki. A bíróság elmarasztalt két fapados társaságot, mert elutasította a kerekesszékes emberek helyfoglalási igényét.

 

Az Európai Rokkantak Fóruma, amely 50 millió mozgássérült embert képvisel Európában, állítja: a brit eset nem egyedülálló, számos hasonló példa van Európában, ami miatt feltétlenül szükséges egy ilyen, egész EU-ra kiterjedő szabályozást hozni. "Nemrég tudomásunkra jutott egy eset egy nőről, akinek hiányzott mindkét karja. Más problémája nem volt, tudott rendesen mozogni. Az egyik legnagyobb francia légitársaság leszállította őt a gép indulása előtt azzal az indokkal, hogy nem képes becsatolni a biztonsági övét" - mondta az Euobservernek a szervezet elnöke, Yannis Vardakastanis.

 

Az Európai Bizottság tervei szerint a jövőben a repülőtérnek és a légitársaságnak közösen kellene állnia a mozgássérültek kísérőinek költségeit, hogy azok ingyen álljanak a rászorultak segítségére. Ugyanakkor éves szinten nem haladhatják meg a költségek az 5,9 millió eurót.

 

Ha a szabályozást az Európai Parlament is elfogadja, akkor következő lépésként az egyes tagországoknak kellene olyan törvényt hozniuk, amelyben meghatároznák a részleteket, például hogy mekkora büntetéssel kell sújtani azt a társaságot, amelyik nem biztosít kísérőt, illetve fel kellene állítani országonként egy független szervezetet, amelyik az ezzel kapcsolatos panaszokat kivizsgálná.

 

Több légitársaság azonban máris jelezte, hogy felmentést kér a központi szabályozás alól amiatt, hogy saját hatáskörben már intézkedett a mozgássérültek kiszolgálásáról.

 

"A magyar légiutas-kísérők fel vannak készítve a mozgáskorlátozott utasok fogadására" - mondta az [origo]-nak Krebsz Adrienn, a Malév szóvivője. Hozzátette: igény szerint segítenek a fedélzetre való feljutásban is, erre hoztak létre egy úgynevezett Segítő Kéz Szolgálatot. A mozgáskorlátozottakat csak előírt helyekre lehet ültetni, például a mosdóhoz közeli helyet kapnak. Attól függően, hogy mennyire mozgáskorlátozottak, segítenek nekik a légiutas-kísérők, például becsatolják a biztonsági övet, kikísérik az illetőt a mosdóba, a süketek számára pedig külön elmagyarázzák a biztonsági előírásokat. A vakoknak a fedélzetig kísérőt biztosítanak, a fedélzetre pedig akár a vakvezető kutya is felvihető. 100 százalékban mozgáskorlátozott személy viszont csak kísérővel utazhat a fedélzeten - közölte a szóvivő.

 

A  ferihegyi  repülőtér 2A és a 2B terminálja a kezdetektől fogva akadálymentes - mondta az [origo]-nak a Budapest Airport kommunikációs osztályának egyik munkatársa. A terminálon ezen felül két mentőszervezet is működik, akik az  érkező, induló vagy akár az átszálló utasokat is a teljes útszakaszon végigkísérik,  felügyeletet és segítséget biztosítanak. Munkájukat térítésmentesen végzik. Mozgássérültek, nehezen mozgó utasok számára ingyenesen rendelkezésre áll tolószék a ferihegyi repülőtéren - tette hozzá.

 

Lista a nem biztonságos járatokról

 

Egy másik javaslattervezet szerint - amelyiket szintén támogat az Európai Bizottság, így az az Európai Parlament elé kerülhet - az utasokat a jövőben minden lehetséges információval el kell látni a légitársaságokkal kapcsolatban, különös tekintettel azokra az esetekre, amikor a gép indulása előtt nem sokkal valami okból járatcsere történik. Így összeállna egy nyilvános, mindenki számára hozzáférhető lista azokról a járatokról, amelyek valamilyen okból nem eléggé biztonságosak.

 

Ezt a szabályozást szintén egy konkrét példa kapcsán akarják bevezetni. 2004-ben ugyanis lezuhant egy egyiptomi charterjárat, fedélzetén 184 utassal, főként európai turistákkal. Az utasok valamennyien meghaltak. Az utasokat arról nem értesítették előtte, hogy a kérdéses egyiptomi géptípust kitiltották a svájci repterekről, mert nem tartották elég biztonságosnak.