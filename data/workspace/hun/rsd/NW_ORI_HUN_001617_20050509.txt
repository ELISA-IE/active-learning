Kibújhatnak a borravaló adója alól az éttermek

A kormány a felszolgálási díj bevezetésével szeretné ellenőrzött formában megadóztatni a borravalót, ám az éttermek egyszerűen kibújhatnak ez alól, ugyanis arra is lesz lehetőség, hogy 0 százalékot számítsanak fel. Sok étterem ezt a lehetőséget választja majd, mert attól félnek, hogy ellenkező esetben visszaesik a forgalmuk. Ezeken a helyeken megmaradna a borravaló, ami már most is adóköteles, de csak kevesen tüntetik fel az adóbevallásukban.

A felszolgálók és az üzletvezetők együtt tiltakoznak a kormány elképzelése ellen, miszerint a jövőben adózni kellene a borravaló után. A felszolgálók a pénzüket féltik, többségük eddig a zsebbe kapott borravalóból élt, az üzletvezetők pedig attól tartanak, hogy a megemelkedő árak miatt vendégeket vesztenek. A Magyar Vendéglátók Ipartestületének adatai szerint 2001 és 2004 között 40 százalékkal csökkent az egy étteremre eső forgalom, a borravaló megadóztatása pedig további forgalomcsökkenést eredményezne. A vendéglátósok szerint ezzel a döntéssel leginkább a minimálbérre bejelentett és borravalókból élőket sújtaná a kormány.

A vendéglátásra vonatkozó tervezet jelenlegi formájában nem jelenti a rendszer megreformálását. A zsebbe kapott borravaló jelenleg is adóköteles, csak a többség nem tünteti azt fel adóbevallásában. Gyurcsány Ferenc miniszterelnök múlt héten beszélt először az elképzelésről, miszerint a 0 és 15 százalék között meghatározott borravalót a jövőben fel kellene tüntetni a számlán. Ha az éttermek a kormány elképzelésének megfelelően felszámítják a felszolgálási díjat, akkor nem bújhatnának ki az adó alól. Az éttermeknek a befolyó borravalók után 25 százalék adót kellene fizetniük, egyéb járulékot nem vonnának le tőlük a felszolgálási díj után. A számlán feltüntetett borravaló bevezetésétől a kormány évente 10-12 milliárd forint költségvetési többletbevételt vár. Szerettünk volna a kormány terveiről további részleteket megtudni az ügyben illetékes Pénzügyminisztériumtól, de a sajtóosztályon azt mondták, hogy az elképzelés még kidolgozás alatt áll, egyelőre csak annyit lehet tudni, amit Gyurcsány Ferenc a parlamentben mondott róla.

Az eddigi információk szerint a üzletvezető a jövőben is dönthet úgy, hogy 0 százalékos felszolgálási díj szerepel a számlán, így tehát minden marad a régiben, a pincérek zsebbe kapják a jattot. Néhány étterem pedig éppen erre játszik. "Baromság" - mondta egy belvárosi étterem felszolgálója a kormány elképzelésére. A dühbe guruló férfi előkapott egy aznapi számlát, melyen az elfogyasztott ételek ára mellett szerepelt az is, hogy az ár mennyi áfát tartamaz. "Ezt is az állam kapja, de most még több pénzhez akarnak jutni" - méltatlankodott. Egy másik étterem dolgozói között már napok óta ez lehet a téma. "Az üzletvezető nem akar kisebb forgalmat, ezért nálunk nem lesz felszolgálási díj" - mondták, és azt is hozzátették, hogy ismernek olyan éttermeket, ahol már most is van 10 százalékos felszolgálási díj, de a pincérek húzzák a szájukat, ha azon felül nem kapnak semmit.Szervizdíj vagy borravalóA kormány elképzelése tulajdonképpen a külföldön sok helyen alkalmazott szervizdíj bevezetését jelenti. A szervizdíj az, amit a számlán szerepeltetnek és kötelező kifizetni, a borravalót pedig a vendég az alapján adja a felszolgálónak, hogy mennyire elégedett az étteremmel, illetve a kiszolgálással - utóbbinak a kifizetésére természetesen nem kötelezhető senki. A legtöbb európai országban azonban, ahol bevezették a szervizdíjat, ezzel egyidejűleg megszűnt a borravaló. Például a legtöbb angolnak és hollandnak eszébe sem jut, hogy a felszolgálónak borravalót kellene adnia. Hollandiában, Dániában és Finnországban szintén nem jellemző a borravaló, a fizetendő árban szerepel szervizdíj. Spanyolországban általában 5 százalék borravalót adnak, Franciaországban némi aprópénzt hagynak az asztalon.

Németországban és Ausztriában ugyanakkor megbukott az adóköteles borravaló bevezetése. Németországban 2002-ben szüntették meg az a rendelkezést, amely az évi 1224 eurót meghaladó borravalókat adókötelesnek minősítette, mert nem lehetett ellenőrizni az előírás betartását. Az adóköteles szervizdíj bevezetése Ausztriában is felmerült, de a parlament végül nem fogadta el.