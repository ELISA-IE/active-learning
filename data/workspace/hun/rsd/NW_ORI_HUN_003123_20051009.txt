Vasárnap elnököt választanak a lengyelek

Lengyelországban vasárnap újra az urnákhoz járulnak a lengyelek, a két héttel ezelőtti paralamenti választások után, most az elnök személyéről döntenek.  A posztért a szeptember 25-i választásokon győztes jobboldali Törvény és Igazság (PiS) és a másodikként befutott konzervatív liberális Polgári Platform (PO) jelöltje verseng. A Kaczynski-ikrek fiatalabbika erélyes jobboldali-populista kampánnyal igyekezett befogni az ugyancsak jobboldali, de jóval liberálisabb nézeteket valló Donald Tuskot.

Mindössze két héttel a parlamenti választások után újra urnához járulnak a választópolgárok Lengyelországban, ahol vasárnap rendezik az elnökválasztás első fordulóját. Annyi bizonyosnak látszik, hogy az egymással koalícióra lépni készülő két párt, a szeptember 25-i választásokon győztes jobboldali Törvény és Igazság (PiS) és a másodikként befutott konzervatív liberális Polgári Platform (PO) valamelyikének jelöltje foglalhatja el a köztársasági elnöki széket. 

A legutolsó felmérésekkor ugyan még Donald Tusk, a PO jelöltje vezetett, de Lech Kazynski erősen jött fel, egy pénteken közzétett felmérés szerint Tusk 40, Kaczynski 35 százalékon áll. A közvélemény-kutató szerint Tusk támogatottsága négy ponttal csökkent szeptember 18. óta, míg Kaczynskié 9-cel nőtt. 

A most vasárnapi elnökválasztáson ugyanakkor feltehetően még nem dől el, ki is lesz az elnök, mivel nem valószínű, hogy bármelyik jelölt megszerezné a szavazatok 50 százalékát. Ha valóban így lesz, akkor második fordulók tartanak október 23-án, akkor már csak a két legtöbb szavazatot szerző jelölt indul. A szavazóhelyiségek közép-európai idő szerint vasárnap reggel hat órakor nyitottak és este nyolc órakor zárnak. A választási küzdelem azonban már péntek este véget ér, szombaton ugyanis életbe lép a kampánycsend.