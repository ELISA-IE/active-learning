Újraházasodik Károly herceg

Újraházasodik Károly herceg. A brit trónörökös várhatóan április 6-án veszi feleségül Camilla Parker Bowles-t, akihez már hosszú idő óta gyengéd szálak fűzik. Camilla címe a házasság után feltehetően ugyancsak walesi hercegnő lesz, akárcsak Károly előző feleségéé, a válásuk után autóbalesetben elhunyt Dianáé. 

Hosszú évek találgatásai és cáfolatai után csütörtök reggel végül bejelentette a Clarence House, hogy Károly herceg feleségül veszi Camilla Parker-Bowles-t. Az esküvő részleteit egy későbbi időpontban hozzák nyilvánosságra, de az első jelentések szerint a ceremóniára április 6-án kerül sor Windsorban. 

A walesi herceg és Camilla 1970-ben találkoztak először egy lovaspóló meccsen, Windsorban. Kapcsolatuk évtizedeken keresztül tartott, még Károly és Diana házassága alatt is. Az 1997-ben Párizsban autóbalesetben elhunyt néhai walesi hercegnő korábban azt állította, a herceg és Camilla barátsága a gyakorlatban azt jelentette, hogy hárman voltak egy házasságban. 

Mindketten elváltak

Károly herceg és Camilla is maga mögött tudhat már egy-egy házasságot. A brit trónörökösnek két gyermeke - Harry és Vilmos - született Diana hercegnőtől, akitől megromlott házasságuk miatt elvált. A herceg elismerte, viszonyuk elmérgesedésében nagy szerepe volt Camillának. Károly újdonsült menyasszonyának szintén két gyermeke van - Tom és Laura - előző férjétől, Andrew Parker Bowles-tól. 

A lehetőség, hogy a leendő angol király - aki egyúttal az anglikán egyház feje lesz - egy elvált nővel lépjen házasságra, vitákat generálhat az egyházon belül - írja a Guardian. A BBC News szerint ugyanakkor a papok közömbösen tekintenek az esteleges házasságra. Lord Carey korábbi Canterbury érsek tavaly júniusban úgy nyilatkozott, hogy az egyház elfogadná az esetleges frigyet.

Hivatalosan is megjelenhetnek együtt

Azon még most is folyik a vita, hogy a házasság után milyen címet kapjon Camilla. Az egyik lehetőség szerint walesi hercegnőként szólítanák, akárcsak Károly előző feleségét, Dianát.

Camilla eddigi helyzete - a herceg nem hivatalos szeretője - azt jelentette, hogy nem ülhetett párja mellé a hivatalos eseményeken. A páros ezért inkább csak a hercegi alapítvány esti rendezvényein jelent meg közösen, de Camilla itt is csak magánszemélyként mutatkozhatott be. Ennek azonban a házassággal vége szakadhat.  

Egy 2004-es közvélemény-kutatás azt mutatta, hogy valamivel több brit alattvaló (32 százalék) támogatta Camilla és Károly házasságát, mint ellenezte (29 százalék). Az emberek 38 százaléka ugyanakkor azt mondta, nem érdekli, míg 2 százalék nem nyilvánított véleményt az esetleges frigyről.