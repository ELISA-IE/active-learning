Pert nyert a Tokajhegyalja Kft. az ÉS ellen

A jogerős bírósági ítélet szerint nem tartott taggyűlést a Tokajhegyalja Kft. az Élet és Irodalomban (ÉS) közölt időpontokban, így helyreigazításra kötelezték a lapot. Az ÉS főszerkesztője szerint cikksorozatuk lényeges állításait nem cáfolták. Első fokon még a hetilapnak adtak igazat, mondván, hogy kisebb, lényegtelen tévedések miatt nem lehet helyt adni helyreigazításnak.

A Fővárosi Ítélőtábla csütörtökön másodfokon, jogerősen helyreigazításra kötelezte az Élet és Irodalom című hetilapot a Tokajhegyalja Kft.-vel szemben, ezzel megváltoztatva az első fokon eljárt Fővárosi Bíróság döntését. Így a hetilapban a következő szöveget kell majd megjelentetni: "Helyreigazítás. Lapunk 2005. március 11-i számában megjelent Tokaji borcsaták II. című cikkben valótlanul állítottunk, hogy a Szárhegy dűlő-Sárazsadány-Tokajhegyalja Kft. 2000. szeptember 6-án, 2001. június 4-én, valamint 2001. december 2-án taggyűlést tartott, és azokon jegyzőkönyv készült."

Kovács Zoltán, az Élet és Irodalom főszerkesztője az ítélet kihirdetése után újságíróknak azt mondta: azokat az állításokat, amiket a "jegyzőkönyvekből" idéztek, a felperes nem cáfolta, erre kísérletet sem tett. Soha nem állítottuk, hogy szabályos taggyűlések lettek volna, azokat a "jegyzőkönyv" készítői nevezték saját maguk taggyűléseknek - állította Kovács.

A főszerkesztő egy kérdésre azt válaszolta, még nem tudja, hogy fellebbeznek-e. Kovács szerint vannak még olyan szálai a történetnek, amelyeket szeretnének kideríteni, de egyelőre "azt kell megnézni, hogy ezzel az ítélettel mit tudunk kezdeni".

A kft. arra hivatkozva kért helyreigazítást, hogy a hetilap március 11-én megjelent cikkében valótlanul állította: a cég 2000. szeptember 6-án, 2001. június 4-én, valamint 2001. december 2-án taggyűlést tartott, ezért nem készülhettek el azok a jegyzőkönyvek sem, amelyek alapján a lap azt állította, hogy Orbán Viktor még hivatalban lévő miniszterelnökként állami területek eladásával kapcsolatban adott tanácsot felesége cégtársainak.

Az elsőfokú ítéletében a Fővárosi Bíróság elutasította a Tokajhegyalja kft. keresetét az Élet és Irodalom (ÉS) ellen indított sajtóperben. Akkor a bíró az ítélethirdetéskor azt mondta, azt vizsgálta, hogy a cikk egésze valós állításokat tartalmaz-e. Megjegyezte: a kisebb, lényegtelen tévedések miatt nem lehet helyt adni sajtó-helyreigazítási kérelemnek. A bíróság elfogadta az ÉS tanújának nyilatkozatát, miszerint informális taggyűléseket tartottak, annak ellenére, hogy a cég tagjai írásban is azt nyilatkozták, hogy a jelzett napokon nem voltak taggyűlések.

A Tokaj-ügy

Az Élet és Irodalom (ÉS) még márciusban írt arról, hogy Orbán Viktor kormányfőként üzleti tanácsokat adott állami területek megszerzésére egy felesége résztulajdonában levő tokaji cég taggyűlésein. A lap állítólagos taggyűlési jegyzőkönyvekkel támasztotta alá állításait. Ezek szerint Orbán beszélt állami támogatásokról ("ne nyerjünk annyit, amennyit kértünk, ne mi kapjuk a legtöbbet") és a privatizációról is az állami Tokaj Kereskedőház Rt. birtokainak megvásárlásával kapcsolatban ("mi közvetlenül nem vehetünk meg semmit a kereskedőháztól, forgácsokat le lehet választani az ésszerű vagyongazdálkodás keretében a kereskedőháztól").

Orbán tagadta, hogy bármilyen taggyűlésen részt vett volna és hogy tanácsokat adott volna, a köztévé A szólás szabadsága című műsorában ugyanakkor azt közölte, hogy mondhatta azokat a mondatokat, amiket az ÉS idézett a jegyzőkönyvekre hivatkozva. Fideszes politikusok perrel fenyegették a cikksorozat miatt a lapot, eddig azonban csak az ÉS-ben említett cég perelt. A bíróság helyreigazítási keresetüket első fokon elutasította. 