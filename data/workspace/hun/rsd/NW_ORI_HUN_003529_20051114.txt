Nem lehet három gyerek a sterilizáció feltétele

Alkotmányellenesnek nyilvánította és megsemmisítette az Alkotmánybíróság az egészségügyről szóló törvény művi meddővé tételről szóló rendelkezését. A testület szerint ugyanis sérti az alaptörvényt az a szabály, amely szerint csak azok sterilizáltathatják magukat, akiknek legalább három vér szerinti gyerekük van.

Az Alkotmánybíróság hétfőn közölte, alkotmányellenesnek nyilvánította az egészségügyről szóló törvénynek azt a rendelkezését, amely szerint a művi meddővé tétel családtervezési célból csak azoknál végezhető el, akik betöltötték a 35. életévüket, vagy három vér szerinti gyermekük van - közölte testület hétfőn.

A november 12-én elfogadott határozatról hétfőn kiadott közleményben az AB az emberi méltósághoz való jogra hivatkozik. A testület szerint ez "széles körű védelemben részesíti a szabad, tájékozott és felelősségteljes döntésre képes ember saját teste és sorsa feletti rendelkezési jogát". Hozzáteszi, hogy "az önrendelkezéshez való jog alapján az emberek - az alkotmánnyal összhangban lévő jogszabályi korlátok között - szabadon dönthetnek a családi élet, a házasság, a gyermekvállalás kérdéseiben".

A testület álláspontja szerint sem népesedéspolitikai szempontok, sem az állam egészségvédelmi kötelessége nem teszi alkotmányosan elfogadhatóvá, hogy a törvény a vér szerinti gyermekek számától teszi függővé az önrendelkezési jog gyakorlását. Ezért az Alkotmánybíróság az egészségügyi törvény vizsgált rendelkezését - a jogbiztonság érdekében - 2006. június 30-i hatállyal megsemmisítette - derül ki a közleményből.