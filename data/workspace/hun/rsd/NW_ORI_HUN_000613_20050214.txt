Az évértékelések hete kezdődik

Hétfőn kezdődik az Országgyűlés tavaszi ülésszaka, ahol Gyurcsány Ferenc miniszterelnök szezonnyitó beszédet mond. Orbán Viktor, a Fidesz elnöke a szokásoknak megfelelően nem a Parlamentben, hanem ezúttal a Körcsarnokban mondja el szerdán országértékelő beszédét. 

Gyurcsány Ferenc miniszterelnök rendszeresen visszautasítja, hogy évértékelő beszédet tart hétfőn, felszólalására viszont szombaton informális kormányülésen készült fel. Itt a miniszterek ismertették, milyen projekteken dolgoznak; Gyurcsány Ferenc ez alapján vázolja elképzeléseit, de a nagy bejelentések várhatóan elmaradnak - írta a Népszabadság.

Orbán Viktor a szokásoknak megfelelően nem a Parlamentben, hanem ezúttal a Körcsarnokban mondja el szerdán országértékelő beszédét. A volt miniszterelnök a lapnak azt mondta: ott lesz a Parlamentben, amikor Gyurcsány Ferenc felszólal. Leteszi hétfőn a hivatali esküt Bozóki András is, aki Hiller István helyett lesz kulturális miniszter. 

Hétfőn várhatóan zárószavazás lesz a Szülőföld Alapról szóló törvényjavaslatról, melyet a kormány még tavaly terjesztett be. E szerint olyan elkülönített állami pénzalapot hoznának létre, amely egymilliárd forinttal indul, és az állampolgárok befizetéseivel bővül. A cél az, hogy a határon túli magyarok szülőföldön való boldogulását segítsék elő.