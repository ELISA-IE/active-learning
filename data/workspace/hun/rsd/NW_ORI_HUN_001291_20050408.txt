Újabb gyanúsított a paprikahamisítási ügyben

Hétre emelkedett a tavalyi fűszerpaprika-botrány gyanúsítottjainak száma - írja a Népszabadság. A Nemzeti Nyomozó Iroda (NNyI) "gondatlanságból elkövetett visszaélés ártalmas közfogyasztási cikkel" bűncselekmény gyanúja miatt indított eljárást, a lap szerint a sükösdi paprikafeldolgozó egyik munkatársa ellen. 

Kecskeméti Városi Ügyészség eredetileg ismeretlen tettesek ellen indított eljárás, miután kiderült, hogy bizonyos fűszerpaprika-készítmények aflatoxin- és ochlatoxin-tartalma meghaladta a határértékeket. Kiderült, több paprikafeldolgozó dél-amerikai és spanyol fűszerpaprikát kevert a magyarként forgalomba hozott őrleményhez. 

A Kalocsai Fűszerpaprika Rt.-nél például 4,7 tonna, mérgező spanyol paprikaőrleményt kevertek húsz tonna magyar paprikához. A keverék mérgezőanyag-tartalma annak ellenére haladta meg a határértéket, hogy az összes mennyiségnek csak kevesebb, mint az ötödét tette ki a mérgező spanyol áru, és a magyar paprika eredetileg nem tartalmazott mérgező anyagot. 

Az NNyI eddig három-három vezetőt gyanúsított meg a Kalocsai Fűszerpaprika Rt.-nél és a Szegedi Fűszerpaprika Rt.-nél "ártalmas közfogyasztási cikk forgalomba hozatalával". A hetedik gyanúsítottat nem kívánták nyilvánosságra hozni. A Népszabadság úgy tudja azonban, hogy az érintett a Sükösdi Házi Pirospaprika Kft. egyik vezető munkatársa. 

A nyomozók nem kívántak találgatásokba bocsátkozni arról, hogy lesznek-e újabb gyanúsítottak az ügyben, és azt sem közölték, mikor fejeződik be a nyomozás - írja a Népszabadság.