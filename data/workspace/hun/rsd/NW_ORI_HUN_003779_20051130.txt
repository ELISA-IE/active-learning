A TANTUSZ segíti a mobiltarifák összehasonlítását

A mobilszolgáltatók legtöbbször úgy alakítják ki tarifacsomagjaikat, hogy az összehasonlítás a lehető legnehezebb legyen. A Nemzeti Hírközlési Hatóság a tájékozódás segítésére mobiltarifa-összehasonlító portált indított TANTUSZ néven, amely szerdától elérhető.

Jelenleg a három magyarországi mobilszolgáltatónak 9,1 millió ügyfele van, és hárman összesen közel 100 különféle előfizetéses és kártyás csomagot kínálnak ügyfeleinek.

A hívási tarifák mérése eltérő: az a másodpercalapú számlázástól a többperces egységekig terjed. "Összehasonlíthatatlanok a csomagok - sem a reklámok, sem a szolgáltatók honlapja nem nyújt kellő támogatást" - derül ki a Nemzeti Hírközlési Hatóság [origo]-hoz eljuttatott közleményéből.

A hatóság a verseny élénkítése, a piaci verseny tisztaságának megőrzése és az árak folyamatos csökkentése mellett a fogyasztói tájékoztatást is kiemelt feladatának tekinti, derül ki a közleményből.

A www.tantusz.nhh.hu címen elérhető mobiltarifa-összehasonlító rendszer a tarifacsomagok mintegy 300 változatának legfontosabb elemeit veszi figyelembe. A programban szereplő díjtételeket folyamatosan frissítik, hogy mindig naprakész adatbázis álljon a felhasználók rendelkezésére.

A TANTUSZ eredményes használatához ajánlott a már meglévő számlák vagy a telefonálási szokások alapján kiválasztani a legfontosabb adatokat, azaz a hívási irányokat, hogy mely vezetékes vagy mobilhálózatokba telefonál, hogy mikor és milyen hosszan teszi ezt, valamint a küldött sms-ek és mms-ek számát, illetve a WAP- és GPRS-forgalmat is.

A program az adatok bevitele után kiválasztja a három hazai szolgáltató két-két legkedvezőbb ajánlatát. Ha az érdeklődő csak az előfizetéses vagy csak a kártyás csomagokat választja, akkor ezeket rendezi sorrendbe a megbecsült havi költségek szerint.

A program a várható költségek becslésénél csak a legfontosabb, széles körben elérhető és elterjedt, a gyakran, sokak által használt szolgáltatások díjelemeit veszi figyelembe. Természetesen előfordulhat, hogy egyes felhasználók esetében a számításnál figyelembe nem vett tényezők is nagy súlyt képviselnek, és ezek akár jelentősen módosíthatják is a TANTUSZ által megbecsült eredményt.