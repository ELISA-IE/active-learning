Nyom nélkül költöttek el százmilliókat családpolitikára

Az Állami Számvevőszék (ÁSZ) szerint a családpolitikai célú programokra költött állami források felhasználását több szabálytalanság jellemezte az elmúlt öt évben és pazarlásokra is fény derült. Sok százmillió forint felhasználásával kapcsolatban semmilyen információhoz nem jutott az (ÁSZ). Egyes pályázatokat pedig többek között olyan emberek bíráltak el, akiknek cége vagy szervezete indult a támogatásokért.

Több szabálytalanságot és hiányosságot állapított meg az Állami Számvevőszék (ÁSZ) jelentése, amelyben a családpolitikai célok teljesülését szolgáló pénzösszegek hasznosulását ellenőrizték 2000-2004-ig. Különösen az időszak első felére voltak jellemzőek a mulasztások és a szabályok kijátszása. Így például nem találtak elegendő információt a 2000-2002 között odaítélt, összesen 1 milliárd 43 millió forint egyedi döntésű támogatás céljáról, megalapozásáról, felhasználásáról és értékeléséről. Semmilyen információhoz nem jutott a számvevőszék 445,5 millió forint felhasználásáról. Az ellenőrizhető összegek felhasználásában célszerűtlenség és pazarlás is előfordult - állapítja meg az ÁSZ jelentése.

Az ÁSZ kitér arra, hogy 2001-ben, az Orbán-kormány szociális tárcája a szükséges közbeszerzési eljárás nélkül adta ki a 100 millió forintos "média keretre" a megbízásokat, ráadásul ennek a keretnek felhasználása nem szolgálta a családpolitikai célok megvalósulását. A keret összege feletti rendelkezési jogot a kabinetfőnök gyakorolta, és a kifizetéseket egysoros számlákra is teljesítették. 

Az ÁSZ azt is kifogásolta, hogy a pályázatokat elbíráló bizottságnak olyan tagjai is voltak, akiknek vállalatuk, szervezetük az adott témában pályázatot nyújtott be és nyertek is. Ez a gyakorlat nem biztosította a pályázatok elbírálásának elfogulatlanságát - hívta fel a figyelmet a számvevőszék. Ráadásul a bírálóbizottságok döntései nem voltak átláthatóak, és követhetőek, mert azok indoklását még akkor sem foglalták írásba, ha azok eltértek az előzetes szakértői véleményektől - bírálta a bírálóbizottságok ténykedését az ÁSZ.

A családpolitikai pályázati programok 95 százaléka megvalósult, de ezek egyharmada a későbbiekben - további támogatás híján - nem folytatódott - állapította meg az Állami Számvevőszék a családpolitikai célok teljesülését szolgáló pénzösszegek hasznosulását ellenőrző vizsgálatban. A maradék 5 százalék egyáltalán nem valósult meg a pályázók előkészítési hibái, illetve a pályázottnál alacsonyabb összegben megítélt támogatás miatt. 

Elmaradt az elnyert támogatások eredményességének, hatékonyságának figyelemmel kísérése, tapasztalatainak gyakorlati hasznosítása - olvasható a jelentésben, amely részben ítélte eredményesnek a családpolitikai célokat szolgáló források felhasználását.