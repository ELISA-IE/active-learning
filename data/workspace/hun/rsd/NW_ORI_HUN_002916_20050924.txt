Partot ért a Rita

Elérte a Rita szeme az Egyesült Államokat. A hurrikán Texas és Louisiana határán lépett be a szárazföldre. A vihar elsősorban a texasi olajipar központját, Port Arthurt fenyegeti. A hurrikán keltette hullámok átszakítottak egy New Orleansnál éppen rendbe hozott gátat. A hurrikán várhatóan Texasban okozza majd a legsúlyosabb pusztítást. Az amerikai egészségügyi miniszter szükségállapotot hirdetett.

Elérte az amerikai szárazföldet a Rita szeme. A hurrikán középpontja helyi idő szerint 3 óra 40-kor ért az USA területére. A Rita ugyan ötösről hármas kategóriára gyengült, de a hatóságok figyelmeztették a lakosságot, hogy vegye komolyan a vihart. 

Texasban és Louisianában mindenütt áramkimaradások kísérték a Rita útját - írja a CNN. A texasi Sabine Pass, és a és louisianai cameron városok szenvedték el a vihar első csapását. A hurrikán zuhogó esőt hozott, a szél ereje meghaladja a 193 kilométert óránként. Időjárás rovatunk műholdképén figyelemmel követheti a hurrikán vonulását, illetve a fontosabb fázisok alakulását.

Texas a legfenyegetettebb

Az USA Nemzeti Hurrikánközpontja (NHC) szerint a Rita Texas partvidékén lesz súlyosabb. A normálisnál 4,5 méterrel nagyobb kullámok várhatók, amelyek helyenként elérhetik akár a hat méteres magasságot is. 

A Rita most egyenesen a a texasi olaj- és vegyipar, Port Arthur központja felé tart. A Nemzeti Hurrikánközpont (NHC) jelentése szerint a vihar hatalmas hullámot tol a város felé. "Ha ez igaz, víz alá kerülünk. Gyűlölöm látni, mi történik most a városommal" - reagált az NHC jelentésére Oscar Ortiz, Port Arthur, az "energiaváros" polgármestere.

A louisianai Lake Charlesban hatalmas fákat csavart ki tövestül a hurrikán szele. A területre a radarfelvételek tanúsága szerint több mint 20 centiméter csapadék hullott rövid időn belül. "Rengeteg a kár. Nem tudunk kijutni az épületből" - ismertette a helyzetet Joey Fontenot őrmester, Lake Charles sheriff-hivatalából a CNN-nek.

 

A parthoz érkező Rita hatására keletkező hullámok átszakítottak egy gátat New Orleansban, amelyet a Katrina tombolása után hoztak rendbe. Az amerikai hadsereg hadimérnökei szerint a helyzet nem súlyos, mint elmondták, New Orleansban már úgyis kevés menthető dolog maradt. 

 

Houstonban "nagy tűz" ütött ki a CNN hírtelevízió közlése szerint. A tüzet elektromos transzformátor fölrobbanása idézte elő. A város sötét egén magasra csapó lángokat látni. A texasi nagyvárostól délre fekvő Galvestonból is transzformátorrobbanás okozta tüzet jelentettek. A kiürített városban eddig három épület kapott lángra. - írja a BBC News.

 

Szükségállapotot hirdettek

 

Szükségállapotot hirdetett ki Texasban és Louisianában Mike Leavitt amerikai egészségügyi miniszter, hogy olyan szövetségi segélyt kaphassanak ezek az államok, önkormányzataik és kórházaik, amelyre a Rita hurrikán elvonulása után szükségük lesz.

 

A minisztérium riadókészültséget rendelt el az országos gyógyszerellátó stratégiai központban azért, hogy a szükséges gyógyszerek a lehető leggyorsabban eljussanak azokra a helyekre, ahol a helyi hatóságok kérik ezeket. Az országos betegségmegelőző intézet pedig további négy húszfős szakembercsoportot küldött a hurrikán sújtotta térségbe, hogy gyorsan fel tudja mérni, milyen egészségügyi problémákat okozott a természeti csapás.

 

Tették mindezt annak ellenére, hogy a meteorológusok és a hurrikán-előrejelző központ legfrissebb jelzése szerint a Rita hurrikán közvetlenül nem csap le a térség két legnagyobb városára, Houstonra és Galvestonra, hanem Texas keleti részének kevésbé lakott területein söpör végig.

Bár a Rita hurrikán okozta károk jóval alatta maradnak a vártnak, csakúgy mint a Katrina trópusi vihar okozta pusztításnak, értékük így is várhatóan jelentős összeget tesz ki. Az IKEKAT kockázatelemző cég előrejelzése szerint a Rita hurrikán Louisiana és Texas államokban legkevesebb 9 milliárd dollár értékű kárt okoz. A károk felső határa a szakértők becslése szerint elérheti a 18 milliárd dollárt. A Mexikói-öböl partján fekvő államokra augusztus végén lecsapott Katrina hurrikán okozta károk végleges értéke a szakértők szerint 60 milliárd dollár körül alakul. 

 

George Bush amerikai elnök megszakította Texasi útját, és San Antonio helyett inkább Coloradóba ment, hogy összehangholja a hadsereg és a polgári ahtóságok együttműködését a mentésben. "Így nem áll fenn a veszély, hogy útban leszek" - indokolta útvonal-változtatását az elnök.

 

Az előzetes becslések szerint a természeti csapás 5,2 millió embert érint majd, 6000 ház dől romba és 16 ezren válnak földönfutóvá - mondta még pénteken újságíróknak Jack Colley, a rendkívüli helyzetek kezelésére alakult texasi hivatal igazgatója. Colley szerint Texas egyes délnyugati vidékein előreláthatólag 16 órán át tombolnak majd a hurrikán erősségű szélrohamok. 

 

A mentőalakulatoknak a kutatás, mentés és segélyosztás elkezdésével várniuk kell addig, amíg a szélerősség a veszélyes szint alá csökken. A szakértők szerint a Rita ugyanazt az utat fogja bejárni, mint az 1957-es Audrey hurrikán, amely Louisiana délnyugati részét öntötte el, és 390 halálos áldozatot követelt.