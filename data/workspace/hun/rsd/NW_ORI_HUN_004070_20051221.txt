Hajléktalanok vacsoráztak egy luxusszállóban

Huszonöt hajléktalant látott vendégül kedd este egy budapesti ötcsillagos szálloda. A háromfogásos vacsorán francia hagymalevest, rostonsült csirkemell filét galuskával, valamint somlói galuskát szolgáltak fel. Az akciót a Baptista Szeretetszolgálat szervezte.

"Ilyen elit helyen még soha nem ettünk" - mesélte az [origo]-nak az a 40 év körüli nő, akit 24 másik hajléktalannal vendégül látott kedd este a Le Meridien szálloda. 

A három éve fedél nélkül élő nő elmondta: a Baptista Szeretetszolgálat éjjeli menedékhelyén lakó 50 hajléktalan közül választották ki a meghívottakat. Hozzátette: a vendéglátás helyett inkább az jellemző, hogy közéleti szerepelők és hírességek keresik fel őket a hajléktalanszállón.

A hotel háromfogásos vacsorát állított össze a meghívottaknak: francia hagymalevest, rostonsült csirkemell filét galuskával, valamint somlói galuskát szolgáltak fel az épület földszinti különtermében. 

Szenczy Sándor, a Baptista Szeretetszolgálat vezetője az [origo]-nak elmondta: idén először merült fel az ötlet, hogy több szállodát megkeresnek azzal a céllal, hogy vendégül látnának-e hajléktalanokat. A szállók közül a Le Meridien igent mondott - tette hozzá Szenczy. Keserű Franciska, a szálló PR-menedzsere pedig elmondta: első alkalommal szerveztek ilyen akciót.

Szabó András