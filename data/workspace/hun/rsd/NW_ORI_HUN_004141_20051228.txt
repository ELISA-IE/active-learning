Szorul a hurok Mladic körül

Több jel is arra utal, hogy küszöbön áll Ratko Mladic elfogása vagy feladása. A boszniai vérengzésekért tíz éve keresett, volt szerb tábornoknak állítólag lehallgatták a mobilját, megfosztották nyugdíjától, ismerik segítőit és tárgyalnak feladásáról. Az értesülések javát a kormányzat ugyan cáfolta, de egy belgrádi szakértő szerint ez csak a feladásról folyó tárgyaláson követett kormányzati taktika része. 

Hamarosan a hatóságok kezére kerülhet Ratko Mladic szerb tábornok, a srebrenicai mészárlás egyik fő felelőse, akit tíz éve keres a hágai Nemzetközi Törvényszék - írja a Guardian. A lap szerint kedden áttörést értek el a Mladic utáni nyomozásban, miután sikerült lehallgatni mobiltelefonját. Szerb illetékesek szerint a tábornok elfogásához "még soha nem álltak közelebb", mint most. 

Egy biztonsági illetékes szerint Mladic hibát követett el, amikor a közelmúltban mobiltelefonon hívta fel egy barátját. A hívás alapján sikerült lokalizálni segítőit, akik tudják, hol bujkál. 

Mladic küszöbön álló elfogására, vagy feladására utal ugyanakkor az is, hogy a Glas Javnosti szerb napilap keddi híre szerint a hatóságok felfüggesztették Mladic nyugdíjának folyósítását. Ráadásul az ünnepek előtt a szerb háborús törvényszék egyik ügyésze bejelentette, ismerik a tábornok, sőt a volt boszniai elnök, az ugyancsak háborús bűnökért keresett Radovan Karadzic segítőit. Vasárnap pedig az a hír röppent föl, hogy titkos tárgyalások folynak Mladic feladásáról. Állítólag segítőinek kér büntetlenséget, cserébe azért, hogy feladja magát Hágának. Az utóbbi két értesülést viszont utóbb, kormányzati illetékesek cáfolták.

Zoran Dragisic belgrádi biztonsági szakértő szerint azonban a cáfolat is része a feladásról folyó tárgyalásokon követett kormányzati taktikának. Dragisic szerint Mladic hamarosan Hágában lesz. 

Szerbia egyre nagyobb nemzetközi nyomásnak van kitéve a 8000 áldozattal járó srebrenicai vérengzés főfelelősei, Mladic és Karadzic elfogása ügyében, főként azután, hogy a közelmúltban elkapták Ante Gotovinát. Az ugyancsak háborús bűnök miatt keresett, volt horvát tábornokot a Kanári-szigeteken tartóztatták le, ugyancsak mobiltelefonja segítségével. 