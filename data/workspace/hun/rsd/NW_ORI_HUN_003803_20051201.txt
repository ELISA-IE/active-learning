Babakötvényt forgalmaznának a takarékok

A takarékszövetkezetek közreműködése nélkül, a vidékiek jelentős része csak körülményesen tudja igénybe venni a babakötvényhez kapcsolódó kedvezményeket - állítja Kiss Endre, az Országos Takarékszövetkezeti Szövetség (OTSZ) elnöke.

"A takarékszövetkezetek részvétele nélkül mintegy ezer település lakói nem tudják helyben igénybe venni a "babakötvényt" - közölte Kiss Endre, az Országos Takarékszövetkezeti Szövetség (OTSZ) elnöke. Az érdekképviselet vezetője attól tart, hogy ezért a vidéki családok jelentős része nem, vagy csak nagyon körülményesen tudja majd igénybe venni az állami támogatást a takarékszövetkezetek szerepvállalása nélkül. 

Dr. Kiss Endre reméli, hogy a takarékszövetkezetek és a kereskedelmi bankok egyenlő elbánásban részesülnek a "babakötvény" pénzügyi konstrukciójának kialakításakor. Emlékeztetett arra, hogy az azonos elbírálás a teherviselés terén is érvényesül, így a közfeladatokat ellátó szövetkezeteket is sújtja a bankadó, mert lehetőségük van a lakáshitelezésre, bár a takarékszövetkezetek a bankokkal ellentétben nem tesznek szert extraprofitra a kedvezményes lakáshitelezés révén. 

A kormány törvényjavaslata értelmében a 2005. december 31. után született gyermekek állami támogatást kapnak önálló életkezdésükhöz. A születés évében az állam minden gyermek számára 40 ezer forintot utal át a baba Start-számlájára, amelyet a szülő nyit meg valamelyik hitelintézetnél. Ennek a kötvénynek a forgalmazásában kíván részt venni a takarékszövetkezeti integráció, amely az ország hatodik legnagyobb pénzintézetévé vált idén. A 65 százalékban az Országos Takarékszövetkezeti Szövetség (OTSZ) tagszövetkezetei által birtokolt Takarékbank Rt. idei, 230 millió forintos mérlegfőösszegét hozzászámítva pedig a negyedikek a bankok sorában. 

Az OTSZ álláspontja szerint az ország egyetlen többségi magyar tulajdonban maradt banki szolgáltatója, a takarékszövetkezeti integráció mára a kistérségek legjelentősebb pénzintézeti partnerévé vált, így valóban betölti a vidék ügyfélbarát bankjának szerepét. Az ügyfelekre jellemző, hogy többségükben alacsonyabb jövedelmű, főleg vidéken élő, természetes személyek, akiktől a takarékszövetkezetek betéteinek mintegy 90 százaléka származik. A takarékszövetkezetek nagyobbrészt olyan körzetekben és településeken nyújtanak európai színvonalú pénzügyi szolgáltatásokat, ahol más piaci szereplő gyakorlatilag nincs jelen.