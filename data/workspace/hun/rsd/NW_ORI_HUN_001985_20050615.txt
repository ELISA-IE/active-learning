Az E.ON megveheti a Mol gázüzletágát

Engedélyezte a Magyar Energia Hivatal az E.ON Ruhrgasnak a MOL gázüzletágának megvásárlását. Az engedély bizonyos kikötéseket tartalmaz a versenylehetőségek további fenntartása érdekében - tudta meg a Népszabadság. A gázüzletág megvásárlásáról a két cég még novemberben állapodott meg. Mivel az E.ON jelentős részt birtokol a hazai áramellátásból, és több regionális gázszolgáltatónak is többségi tulajdonosa, az üzletet az Európai Bizottságnak is jóvá kell hagynia.

Jóvá hagyta a MOl gázüzletágának eladását a Magyar Energia Hivatal (MEH) - írja a Népszabadság. A német E.ON Ruhrgas 75 szézalék mínusz egy szavazatot vesz meg a Mol gázüzletágából. A MEH engedélye bizonyos kikötéseket tartalmaz a piaci verseny biztosítására, részletek azonban nem láttak napvilágot.

Az E.ON 425 millió euróért veszi meg a gáznagykereskedelemre alapított Mol részt, és 350 millió euróért kiegyenlíti annak az anyavállalat felé meglévő tartozásait. Az E.ON Ruhrgas ugyanakkor opciós jogot szerzett a legértékesebbnek tartott Mol gáz-szállítóhálózat 75 százalék mínusz egy szavazatára is. Az ár része volt a magyar gázimportot bonyolító orosz-magyar Panrusgáz fele is.

A gázpiac versenyképessége eddig - a gáz hatósági ára miatt - meglehetősen korlátozott volt. A jelenleg elfogadásra váró törvények azonban a gáz ára nagyobb mértékben függhet majd a piaci versenytől.

Az E.ON Ruhrgas anyacége, az E.ON birtokolja a magyar területi áramszolgáltatók felét. Ugyanakkor többségi tulajdonos a Kögázban és a Dgázban, illetve részesedése van a Főgázban - ezek a vállalatok a Moltól szerzik be a gázt, ezért az üzlet uniós versenyjogi kérdéseket is felvet. Az Európai Bizottság várhatóan július hetedikéig dönt az ügyben.