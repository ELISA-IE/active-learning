Vesztegetés miatt eljárás három rendőr ellen

Vesztegetés gyanúja miatt eljárást indított az ügyészség három budapesti rendőr ellen. A gyanú szerint egy közúti ellenőrzés során a rendőrök felajánlották egy teherautó sofőrjének, hogy 50 ezer forint ellenében elállnak a feljelentéstől. A három járőrt felfüggesztették állásából.

Három fővárosi rendőr ellen indított eljárás vesztegetés gyanúja miatt a Fővárosi Ügyészségi Nyomozó Hivatal  - közölte vasárnap a rendőrség.

A XIII. kerületi rendőrkapitányság járőrei szombaton közúti ellenőrzés során megállítottak egy kisteherautót, majd az egyik rendőr felajánlotta a sofőrnek, hogy 50 ezer forint ellenében eláll a szabálysértési feljelentéstől. A sofőr közölte, nincs nála készpénz, az egyik rendőr ezt követően megadta a telefonszámát, hogy a későbbiekben egyeztethetik majd, hogy hol és mikor adja át a pénzt a sofőr. A Budapesti Rendőr-főkapitányság (BRFK) munkatársai szombaton délután elfogták azt az embert, akit a rendőr maga helyett küldött a pénz átvételére, majd pedig magát a rendőrt is.

A kerületi rendőrkapitányság fegyelmi eljárást indított a járőrök ellen, az érdemi döntésig a rendőröket felfüggesztették állásukból.