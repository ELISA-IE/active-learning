Tovább csökkent a vezetékes vonalak száma

Januárban a bekapcsolt vezetékes fővonalak száma a december végihez képest közel 15 ezerrel, 3 548 967-re csökkent - közölte a Nemzeti Hírközlési Hatóság. Nőtt ugyanakkor az egy fővonalra jutó kezdeményezett hívások átlagos időtartama.

A bekapcsolt fővonalak számának csökkenésével együtt a 100 lakosra jutó fővonalszám is csökkent januárban. Ez a mutató a hónap végén 35,15 volt, míg december végén 35,30, tavaly januárban pedig 35,57 - derül ki a Nemzeti Hírközlési Hatóság [origo]-hoz eljuttatott közleményéből.

Az év első hónapjában az egy fővonalra jutó kezdeményezett hívások átlagos időtartama a decemberi 221,5 percről 226,8 percre, a kezdeményezett hívások átlagos időtartama 3,14 percről 3,31 percre nőtt.

A háztartások telefonellátottságának aránya az elmúlt egy hónapban 70,9 százalékról 70,6 százalékra csökkent. Az ISDN fővonalak aránya az előző havi 16,66 százalékról 16,72 százalékra növekedett.

Január végén 249 955 ezer xDSL (döntően ADSL) vonal volt Magyarországon, ami az összes bekapcsolt fővonal 7,04 százalékát teszi ki.

A vezetékes telefonszámok hordozhatóságával januárban mintegy 2500 vonal esetében éltek. A januárival együtt a vezetékes számhordozhatóság 2004 januári bevezetése óta összesen 50 365 földrajzi számot hordoztak Magyarországon.