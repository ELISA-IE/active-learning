Ráfizetéses lesz az áfaszigor

Februárban 20-30 milliárd forinttal kisebb lett a költségvetés áfabevétele a tervezettnél, tudta meg a Napi Gazdaság. Pénzügyminisztériumi számítások szerint a tavalyi évet érintő szigorúbb áfaellenőrzések egyenlege negatív lesz a költségvetés számára.

Februárban a költségvetés egyenlege rosszabb lett a prognózisnál, amit egyértelműen az áfabevételek elmaradása okoz - írja a lap. Az eltérés mértéke összesen nem éri el az áfánál tapasztaltat, más bevételek túlteljesülése és az egyes kiadásokon elért megtakarítás miatt. Szakértők korábban 230 milliárd forint bruttó áfabevétellel és 172 milliárd forint ténylegesen (a visszautalások után) befolyó áfával számoltak, ehhez képest lettek 20-30 milliárddal rosszabbak a számok. Januárban a bruttó áfabevétel 30 milliárd, a nettó 21 milliárd forinttal haladta meg a tervezettet.

Pénzügyminisztériumi számítások szerint a tavalyi évet érintő szigorúbb áfaellenőrzések egyenlege negatív lesz a költségvetés számára. A határidőn túli, de áprilisig rendezendő visszautalásokra felszámított késedelmi kamatok elérhetik a 7 milliárd forintot, miközben a vizsgálatokon esetleg fennakadó vállalkozásokra várhatóan csupán néhány milliárd forint bírságot vet ki az APEH. Az áfaellenőrzések terén egyébként változást hoz a 2005-ös év: az idén az első negyedévben már nem teljes körű, hanem célzott vizsgálatokat végez az adóhivatal, s leginkább azok a cégek számíthatnak fokozott figyelemre, amelyek tavaly már fennakadtak a szigorúbb ellenőrzéseken.