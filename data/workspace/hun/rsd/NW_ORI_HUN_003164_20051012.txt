Almunia drámainak tartja a büdzsé helyzetét

Drámainak tartja a magyar államháztartás változásait az EU gazdasági biztosa. Joaquín Almunia szerint a gazdasági bizottság elmarasztalhatja az országot a magas hiány miatt - írja a Világgazdaság. Elemzők szerint ha a parlament nem változtat a költségvetésen, elbúcsúzhatunk a 2010-es eurótól.

Joaqín Almunia szerint "drámai módon" megváltozott a magyar költségvetés helyzete. Az Európai Unió gazdasági biztosa szerint a kormány deficitcsökkentő intézkedései nem hoztak eredményt, ezért az Európai Bizottság október 20-i értékelése elmarasztaló lesz - írja a Világgazdaság.

A Kopit Datorg gazdaságkutató cég adatai szerint ugyanakkor, ha a parlament nem változtat a költségvetési törvényen, végleg búcsút inthetünk a 2010-es euró-bevezetési dátumnak, ráadásul jelentősen nőhet az államadósság. Az intézet szerint félő, hogy a 2006-os deficit is meghaladja majd a tervezettet.