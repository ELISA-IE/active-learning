Alaptalannak tartják a légikatasztrófa veszélyét

Alaptalan pánikkeltés a szakszervezetek részéről, hogy katasztrófahelyzetet emlegetnek az új irányítási rendszer miatt - mondták az [origo] által megkérdezett szakemberek. Két légiforgalmi szakszervezet szerint viszont az irányítókat nem képezték ki megfelelően, ez pedig katasztrófához vezethet. Az átállásra azért van szükség, mert a régi rendszer már nem tudta ellátni a megnövekedett légiforgalmat.

Katasztrófahelyzetet teremthet, hogy a légiirányítókat nem képezték ki megfelelően a jövő héten induló új irányítási rendszer működtetésére - állítja a Magyar Légiforgalmi Szolgálatok Szakszervezete. A légiirányítókat képviselő szervezet nyílt levelet küldött a miniszterelnökhöz, melyben azt kérik, hogy az új rendszert ne vezessék be. Az új rendszer bevezetésének előkészítése nem megfelelő a Légiforgalmi Irányítók Független Szakszervezete szerint sem. 

Alaptalan pánikkeltés a katasztrófahelyzet emlegetése - állítja egy légiirányító, aki név nélkül fejtette ki véleményét. A rendszert hetek óta tesztelik, és jól működik. Ráadásul az új rendszer lehetővé teszi a forgalom további növelését, ezzel arányosan növekszik az irányítók fizetése is, ezért pláne érthetetlennek tartja a szakszervezetek tiltakozását.

Nem tartanak katasztrófától a pilóták sem. Az új rendszer már ismerős nekik, mert külföldön már rég ezt használják - mondta az [origo]-nak egy név nélkül nyilatkozó pilóta. Az átállásra azért van szükség, mert a jelenlegi rendszerrel már nem tudják ellátni a megnövekedett forgalmat a magyar légtérben. A légiirányítóknak a jövőben jóval kevesebbet kell majd beszélniük a pilótákkal, az új rendszer egyszerűbb, gyorsabb lesz. Ugyanakkor az átállás nem jelenti azt, hogy kevesebb légiirányítóra lesz szükség - tudtuk meg.

Az új irányítási rendszert jövő héten, május 12-én vezetik be. A légiforgalom koordinálásáért felelős HungaroControl közleménye szerint a légtérszerkezet módosítását hosszú előkészítő munka előzte meg. Egyeztettek a repülőterekkel, a Magyar Honvédséggel, a szomszédos államokkal. Az új rendszer bevezetésével tovább nőhet a Budapest Ferihegy repülőtér forgalma.