Sokan megfellebbezték az érettségi eredményüket

Sok diák nyújtott be fellebbezést az írásbeli érettségi dolgozatok értékelése ellen. A tanárok szerit a diákok így küzdenek minden egyes felvételi pontért. Problémák főleg az esszékérdések szubjektív értékelése miatt akadtak - írja a Népszabadság.

Számos érettségiző diák élt a fellebbezés lehetőségével. A Városmajori Gimnáziumban például az emelt szinten vizsgázók 60-70 százaléka nyújtott be panaszt - írja a Népszabadság. Az iskolaigazgató szerint ennek oka, hogy az értékelési útmutató helyenként szubjektív pontozásra adott lehetőséget. Volt olyan, hogy történelemből két diák hasonló megoldását két különböző tanár 5-10 ponttal eltérően értékelte. Az igazgató szerint ráadásul a diákok "küzdenek" minden egyes felvételi pontjukért A lap szerint korábban a felvételivel kapcsolatos panaszok aránya tízszázalékos volt.

Kopcsik István, a Történelem Tanárok Egyletének alelnöke szerint több helyen is jeleztek problémát az értékeléssel kapcsolatban. Történelemből ugyanis több szubjektíven értékelhető esszé jellegű kérdés is volt. Az oktatási tárcánál egyelőre nem tudják, hány panasz érkezett országosan - derül ki a Népszabadság írásából