Maradnak a lakossági gázárak

Nem változnak a lakossági földgázárak. Az állam növeli a támogatás mértékét, ezért tudják szinten tartani a gázárat. A különbözetet a Mol Rt-től várható 70 milliárd forintnyi bányajáradékból fedezi az állam. A gazdasági miniszter közölte, hogy csak a nem lakossági nagyfogyasztók számára lesz hét százalékos gázáremelés.

A támogatott lakossági földgázárak nem változnak, nem emelkedik a lakossági célú távhőszolgáltatók részére értékesített földgáz ára sem, a nem lakossági nagyfogyasztók számára viszont 7 százalékkal nő átlagosan a gázár augusztus 1-jétől - jelentette be Kóka János gazdasági és közlekedési miniszter pénteken a kormányülést követő szóvivői sajtótájékoztatón.

Minden lakossági fogyasztásra felhasznált gázra köbméterenként, átlagosan 17,70 forint támogatást ad az állam az eddigi 13,50 forint helyett, ez átlagosan 31 százalékos emelkedést jelent a támogatásban. A támogatás forrása a Mol Rt. által a költségvetésbe befizetett bányajáradék - mondta a miniszter.

Kóka János ismertette: a szénhidrogének világpiaci árának emelkedése az elmúlt egy évben soha nem látott dinamikát mutatott, ez elkerülhetetlenné tette az árváltozást. A világpiacon a földgázárakat is meghatározó Brent kőolaj átlagárát tavaly ősszel a szakértők 40 dollár/hordó körüli szintre valószínűsítették 2005-re, most a Brent tőzsdei jegyzése ennél mintegy 40 százalékkal magasabb szinten áll.

A kisfogyasztók esetében az ártámogatás 1500 köbméter/év fogyasztásig a jelenlegi 16 forint/köbméter helyett 20,60 forint/köbméter lesz, míg az 1500-3000 köbméter/év fogyasztást elérő lakossági fogyasztók esetében a mostani 11,20 forint/köbméter szintről 15,76 forint/köbméter szintre nő a támogatás. Újságírói kérdésre Kóka János elmondta: a Mol Rt. tavaly bányajáradék címen mintegy 46 milliárd forintot fizetett be a központi büdzsébe, idei befizetése 70 milliárd forintra tehető.