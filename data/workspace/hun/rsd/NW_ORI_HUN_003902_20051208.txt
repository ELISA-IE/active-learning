Trabanttolvajokat fogtak el Miskolcon

Trabant-lopásra szakosodott két miskolci fiatal: két hónap alatt összesen 15 autót kötöttek el. A rendőrök az autók nagy részét megtalálták egy helyi bontóban.

Megszaporodtak az utóbbi hetekben a Trabantl-opások Miskolcon. Október elejétől november végéig a város egy jól behatárolható részéről összesen 15 Trabantot kötöttek el. Csak november 27-én öt ilyen autó ellopását jelentették a rendőrségen - olvasható az ORFK hivatalos honlapján.

A rendőrök még ezen a napon egy családi ház udvarán működő autóbontónál szétszerelt, szétvágott Trabant alkatrészekre bukkantak, amelyekről a tulajdonos azt állította: vásárolta a járműveket. Mint kiderült, a rendőrség által 150-250 ezer forint értékűre becsült autókat 8 ezer forintért vette két tinédzsertől.

Eközben sikerült lefülelni egy közúti igazoltatás során a Trabantok ellopásával gyanúsított 16 és 14 éves fiút, akik éppen a környéken autóztak egy lopott Trabanttal. Az ügyben eddig 5 embert hallgattak ki gyanúsítottként a nyomozók.

A 15 ellopott, illetve jogtalanul használt Trabantból 12 került elő. Ebből hatot épen kaphat vissza tulajdonosa, négyet azonban teljesen szétvágtak, kettőre pedig kiégve bukkantak a rendőrök. Egy autónak csak néhány darabját sikerült megtalálni, kettőt pedig még továbbra is köröznek 