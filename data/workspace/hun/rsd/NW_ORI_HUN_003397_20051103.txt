Megtámadták a metrókocsitendert

Már biztos, hogy késni fog az új metrószerelvények vásárlása, mert a pályázat második körébe nem jutott cég megtámadta az eddigi döntéseket. A metrókocsicsere költségei elérhetik a 40-50 milliárd forintot is.

Az első körből kizárt egyik cég panasza nyomán felfüggesztette a metrókocsitendert a Közbeszerzési Döntőbizottság (KD) - írja a Népszabadság.

A testülethez a spanyol CAF S. A. nevű cég nyújtott be jogorvoslatot, arra hivatkozva, hogy két másik társaság - a dél-koreai Hanwha-Rotem és az orosz Metrowagonmash - ajánlatát a BKV annak ellenére nyilvánította érvényesnek, hogy azokat is ki kellett volna zárni.

A KD döntése miatt késni fog a metrókocsik beszerzése, de azt még nem tudni, mennyivel - mondta Gulyás László, a DBR Metro Projekt Igazgatóság vezetője.

A közlekedési vállalat a metrókocsitendert összesen 37 jármű vásárlására írta ki, a szerelvények közül huszonkettő a 2-es, tizenöt pedig a majdani 4-es vonalra kerülne. Ha beválnak a nyertes gyártóhoz fűzött remények, akkor az újabb hét kocsira kaphat megrendelést. A metrókocsicsere költségei elérhetik a 40-50 milliárd forintot is.

A tender első köre október közepén zárult, a BKV a második fordulóban öt cégtől és konzorciumtól - a Metrowagonmashtól, a német Siemenstől, illetve a Rotem, a francia Alstom, valamint a kanadai Bombardier vezette konzorciumtól - kért részletes ajánlatot. Az előzetes tervek szerint a kocsik beszerzéséről 2006 nyarán kötötték volna meg a szerződést.

Ilyen nagy tendernél egyáltalán nem szokatlan, hogy valamelyik vesztésre álló cég vélt vagy valós okok alapján megtámadja az eljárást - véli az egyik pályázó képviselője. Ilyenkor az illetékes döntőbizottságnak 30 nap áll rendelkezésére - amit tíz nappal meghosszabbíthat -, hogy kivizsgálja a közbeszerzési eljárás vitatott részleteit, és meghozza a döntését. Arra is van példa - a közelmúltban például az elővárosi vasúti szerelvények beszerzésével kapcsolatban -, hogy egy tendert többször is megtámad valamelyik fél.