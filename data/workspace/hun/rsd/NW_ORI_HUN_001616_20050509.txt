Megkapták a mádiak a gyorssegélyt

Megkapták hétfőn az árvíz sújtotta mádiak a Belügyminisztérium által átutalt 35 millió forintból a gyorssegélyt. A súlyosan károsult családok százezer forintot, az enyhébben károsultak ötvenezret kaptak készpénzben. A maradék harmincmillió forint sorsáról később döntenek. A múlt szerdán a településre zúdult özönvízszerű eső és az azt követő árvíz körülbelül kétszázmilliós kárt okozott.  

Több mint kétszázan kapták meg hétfőn a Belügyminisztérium által az árvíz sújtotta Mádnak átutalt 35 millió forintból a gyorssegélyt. A múlt szerdán a településre zúdult özönvízszerű eső és az azt követő árvíz többmilliós kart okozott. A hét végén folytatták az iszap és a törmelék eltakarítását, de a falu teljes megtisztításához még több napra lesz szükség.

A mádi ivóvízről szombaton jelentette be a tisztiorvosi szolgálat, hogy tiszta és fogyasztható. A hatalmas esőzés összesen hat települést sújtott, a legsúlyosabb helyzet Mádon alakult ki, ahol előreláthatólag 234 millió forintot kell majd helyreállításra fordítani. A lakóépületekben mintegy 61 millió forintnyi kár keletkezett, ebből a mádi házak kára 38 millió forint.

Galambosi Imre, Mád polgármestere az [origo]-nak elmondta, hogy vasárnap összeült a település szociális bizottsága, és a kárfelmérés eredményei alapján összeállítottak két névsort. Az elsőre a súlyosan károsodott családok kerültek, ők, összesen huszonkét család, százezer forintot kaptak. A második listára az enyhébben károsult ötvenhat család került, ők ötvenezer forintot kaptak.

Az összegeket hétfő délelőtt készpénzben ki is osztották. A szociális bizottság tagjai vitték ki minden családnak személyesen. Így összesen ötmillió forintot osztottak ki, ahogy a polgármester fogalmazott: "az első trauma kezelésére". A maradék harmincmillió forintot később, már a biztosítókkal egyeztetve osztják ki. 

Tegnap este Galambosi Imre információi szerint még 18-20 ember nem tudott visszaköltözni a házába. "Folyamatosan dolgozunk rajta, hogy legkésőbb a hét közepére mindenki visszaköltözhessen" - fogalmazott.