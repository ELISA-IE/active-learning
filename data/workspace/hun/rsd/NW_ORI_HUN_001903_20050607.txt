Továbbra is erős a forint

Erős maradt a forint a bankközi devizapiacon, az euró árfolyama gyakorlatilag azonos volt a tegnapival. A dollár továbbra is lassan gyengül. Az üzletkötők szerint elsősorban a külpiac volt hatással az árfolyamokra.

Stabilan erős maradt a forint a bankközi devizapiacon, az eurót a tegnapi 249,40/60 forintos árfolyammal gyakorlatilag azonos szinten, 249,50/60 forinton jegyezték. A délelőtti élénk forgalom miatt erősödött a forint, az euró 248,80 forintra süllyedt. A nap második felében a forgalom gyengülése miatt az euró árfolyama 249,40 és 249,70 forint között mozgott. 

A forint 11,62 százalékon állt a +6-15 százalékos ingadozási sáv erős oldalán. Tovább gyengült a dollár, a mai 202,90/203,00 forintos árfolyam 20-30 fillérrel volt alacsonyabb a tegnapi, 203,10/30 forintos árfolyamnál.

A kereskedők szerint elsősorban külpiaci hatások mozgatták az árfolyamokat. Nem volt hatása sem a hétfő délután közzétett öthavi államháztartási hiánynak, sem a kedd reggeli kedvező ipari termelési adatoknak. A piac az egy hét múlva esedékes inflációs mutatóra vár, ami lehetővé teheti, hogy a monetáris tanács a június 20-i kamatdöntésén 25 bázisponttal csökkentse a jelenleg 7,25 százalékos jegybanki alapkamatot.

Az overnight és a tomnext kamat 7,00/25 százalékra nőtt a szűkülő likviditás miatt. A bankok a lejáró 493,3 milliárd forintnál 270 milliárddal többet, 762,8 milliárd forintot heleznek el a jegybank kéthetes betétjébe. Hosszabb lejáraton folyik a várható jegybanki kamatcsökkenés beárazása. Az egy éves kamat 7 százalék alá csökkent a múlt hét eleji 7,24 százalékról.

Az állampapírok piacát erős vételi érdeklődés jellemezte, de a hozamszint az összes lejáraton mindössze 1-4 bázisponttal csökkent a szűk sávban ingadozó ajánlatok hatására. A három hónapos diszkont-kincstárjegy aukciójára 92 milliárd forintnyi ajánlat érkezett. Az Államadósság Kezelő Központ a meghirdetett 35 millárd forintnyi papírt értékesítette 7,01 százalékos átlaghozamon, ez 2 bázisponttal maradt el a hétfői másodpiaci referenciahozamtól.  