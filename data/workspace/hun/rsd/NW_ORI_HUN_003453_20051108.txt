Feljelentik a beszédes titkosszolgákat

Belső biztonsági vizsgálat folyik a titkosszolgálatoknál, hogy lefüleljék azokat, akik kiszivárogtatták a kémügy részleteit. Ennek keretében hazugságvizsgálót is bevetettek, a készülék néhány esetben jelzett is: az érintettek esetében további, alapos vizsgálat következik, hogy kiderüljön, tényleg ők szivárogtattak-e. A titkosszolgálati államtitkár szerint lesz gyanúsítottja az ügynek a szolgálatokon belül.

Hazugságvizsgálóval keresik a titkosszolgálatoknál a kémügy kiszivárogtatóit. A vizsgálat keretében mintegy száz, a Nemzetbiztonsági Hivatalnál dolgozó tisztet és tiszthelyettest vetettek alá poligráfos vizsgálatnak, a műszer néhány alkalommal jelzett is - tudta meg a Magyar Televízió. Tóth András titkosszolgálati államtitkár [origo]-hoz eljuttatott nyilatkozata szerint azonban ez a szám túlzó, semmi köze a valósághoz.

Tóth András a hazugságvizsgálatokkal kapcsolatban azt közölte, hogy a nemzetbiztonsági szolgálatoknál 1997 óta alkalmaznak poligráfot. Egy miniszteri rendelet szerint "az érintett hozzájárulásával poligráfos vizsgálatot kell végezni a főigazgató által egyedileg meghatározott esetekben, a személyiségben rejlő kockázati tényezők felmerülése esetén. Ennek alapján kerülhet sor a nemzetbiztonsági szolgálatoknál is ilyen vizsgálatokra" - olvasható az államtitkár közleményében.

Az államtitkár a Nap-keltében is nyilatkozott a kémügyben elrendelt hazugságvizsgálattal kapcsolatban, de ott is csak annyit volt hajlandó közölni, hogy valóban használnak ilyen készüléket a titkosszolgálatoknál. Ez a módszer létezik, amennyiben az érintett beleegyezik, akkor alkalmazható - közölte. Arról azonban nem akart beszélni az államtitkár, hogy a szóban forgó, a kémüggyel kapcsolatos belső vizsgálat során is alkalmazták-e ezt a módszert. "Nem mondom, hogy volt ilyen vizsgálat, de azt sem, hogy nem" - közölte.

Arra a kérdésre, hogy amenyiben volt ilyen vizsgálat, mi történik azokkal, akiknél jelzett a gép, az államtitkár azt mondta: ez a vizsgálat egy irány kijelölésére alkalmas, ezeknél az embereknél tovább kell vizsgálódni, mélyebben, más metódust is használva, hogy megerősítsék vagy kizárják az adott személy érintettségét az ügyben.

Elmondta: jelenleg egy belső biztonsági vizsgálat zajlik, amelynek a tervek szerint a későbbiekben konkrét személy elleni feljelentéssel kell zárulnia. Tóth András szerint lesz gyanúsítottja a kémügynek a titkosszolgálatokon belül. A szervezetnél külső politikai segítséggel néhány ember arra vetemedett, hogy nemzetbiztonsági információt adjon ki illetékteleneknek, ezt szigorúan ki kell vizsgálni - közölte. Azokat az illegális információs csatornákat, amelyeket fideszes politikusok alkalmaznak, meg kell szüntetni - mondta Tóth a Nap-keltében.

A kémügy augusztus végén robbant ki, amikor a Magyar Nemzet beszámolt arról, hogy a Nemzetbiztonsági Hivatal tavaly kiszorított az országból egy házaspárt, mivel a titkosszolgálat gyanúja szerint a román hírszerzésnek dolgozott. (Később kiderült, hogy nem szorították ki őket, jelenleg is Magyarországon élnek.) A lap szerint a házaspár nőtagja, Szatmári Ildikó korábban a Határon Túli Magyarok Hivatalánál dolgozott, és itt "intim kapcsolatba került" a hivatal azóta már leköszönt vezetőjével, valamint ennek a kormányzati ciklusnak egy volt és egy jelenlegi miniszterével, Hiller Istvánnal, illetve Magyar Bálinttal.

Az első cikk megjelenése után nem csak kormánypárti politikusokat hoztak összefüggésbe az üggyel, Révész Máriusz Fidesz-szóvivő érintettségét is felvetették, mivel telefonon beszélt az ügy egyik főszereplőjével. Szeptemberben Gyurcsány Ferenc miniszterelnök jelentést kért az ügyről.

A titkosszolgálati államtitkár által készített jelentés nyilvánosságra került részletei szerint Szatmári Ildikó férje, Szatmári Tibor a tavaly decemberi kettős népszavazás után került szoros kapcsolatba több fontos fideszes politikussal, akiknek kormányzati és RMDSZ-irodavezetőként végzett munkája során szerzett adatokat adott át. A jelentés alapján készült nyilvános tájékoztatóban lényegében az szerepelt, hogy fideszes akció volt a kémügy kirobbantása, több ellenzéki politikus is "közvetlen, rendszeres és bizalmi jellegű kapcsolatban" állt Szatmári Tiborral. A Tóth András által készített összefoglaló szerint az ügy kirobbantásának célja a kormány lejáratása volt. Ezt később a fideszes képviselők határozottan visszautasították és közölték: beperlik Tóth Andrást.

Az ügyben a kormánypárti és ellenzéki politikusok többször is kölcsönösen megvádolták egymást, hogy saját, politikai céljaikra használnak fel államtitkokat.