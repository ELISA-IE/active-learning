Papagájkór okozhatta egy deszki férfi halálát

A boncolás után egyelőre nem bizonyított, hogy papagájkór okozta a szentesi baromfifeldolgozó egyik munkatársának halálát. A vizsgálatok annyit állapítottak meg, hogy a férfi tüdőgyulladásban halt meg, amit papagájkór is okozhatott. A papagájkór azokra jelent veszélyt, akik munkájuk során madarakkal, baromfikkal kerülnek kapcsolatba.

Egyelőre nem bizonyított, hogy papagájkór okozta a szentesi baromfifeldolgozó egyik munkatársának halálát. A boncolás megerősítette, hogy a 43 éves deszki férfi halálát tüdőgyulladás okozta, de azt még nem tudni, hogy a tüdőgyulladás hátterében mi áll - mondta az [origo]-nak Kovács Ferenc Csongrád megyei tiszti főorvos. Mivel a férfi baromfifeldolgozóban dolgozott, felmerült a papagájkór gyanúja, de ennek megállapításához hátra lett volna még egy vérvétel, amit viszont már nem tudtak elvégezni, mert a férfi meghalt. A további laboratóriumi vizsgálatok eredményei hét végére, illetve jövő hét elejére várhatók.

Az ÁNTSZ járványügyi és munka-egészségügyi ellenőrzésbe kezdett az elhunyt férfi munkahelyén, de nem állapítottak meg szabálytanságokat, az ott dolgozók viselik az előírt védőmaszkokat, és arra sem utal semmi, hogy a munkatársak közül többen szenvednének tüdőgyulladásban - mondta a Csongrád megyei tiszti főorvos. Egy hónappal ezelőtt azonban volt egy bizonyított papagájkóros eset a baromfifeldolgozó munkatársai között.

A papagájkór kórokozóját szinte minden szárnyas hordozhatja, a fertőzés kizárólag állatról terjed emberre, emberről emberre nem. Magyarországon évente átlagosan 100 megbetegedés fordul elő, főként azoknál, akik munkájuk során gyakran találkoznak szárnyasokkal. Nem jellemző, hogy a megbetegedések közvetlenül egymás után következnének be. A betegség antibiotikumos kezeléssel, pihenéssel gyógyítható. Általában két hét lappangás után magas lázzal, fej- és végtagfájdalmakkal jár. A papagájkórnak nincs köze a madárinfluenzához, a két betegség között semmilyen kapcsolat nincs.