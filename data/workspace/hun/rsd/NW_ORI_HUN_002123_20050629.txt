Nem kell a kedvezmény a Balatonnál

Májustól kapható a Balaton-kártya, amely 5-25 százalékos kedvezményre jogosít különböző balatoni szállodákban, strandokon, sportszerkölcsönzésnél vagy közlekedésnél. Eddig azonban nem sok fogyott belőle. A kibocsátók szerint azért, mert kevés idejük volt a kártya bevezetésére, és még a szezon sem indult be igazán.

Bár évek óta tervezik, csak idén vezették be az úgynevezett Balaton-kártyát, amely 5-25 százalékos kedvezményre jogosít különböző  balatoni szolgáltatások igénybe vételénél, a  négy csillagos szállodáktól a kerékpárkölcsönzésig. Olcsóbban lehet vele autópálya-matricát, vonatjegyet vásárolni. Kedvezményekre jogosít számos étteremben, kultúrális programokon és a balatoni hajójáratokon. Néhány strandra ingyen lehet vele bemenni, és olcsóbban lehet sportszereket kölcsönözni.

A Balaton-kártya 1499 forint, amihez 5990 forintért vásárolható további kedvezményekre jogosító utalványszelvény is. Árusítják Tourinform irodákban és nagyobb vasútállomásokon, de megrendelhető interneten is. Egy kártyához többször is váltható négynapos csekkfüzet, mely a kibocsátók szerint arra ösztönzi a kártya tulajdonosait, hogy visszatérjenek a Balatonhoz.

Eddig azonban kevés fogyott a Balaton-kártyából.  Május 2-án kezdték el forgalmazni, és mostanáig csak pár száz darabot adtak el belőle. Gál Gábor, az Első Balaton Turizmus Kártya Konzorcium vezetője szerint azért, mert kevés idejük volt a kártya bevezetésére. Áprlisban nyerték meg a Miniszterelnöki Hivatal pályázatát, és már májusban forgalomban volt a kártya. A vezető reméli, hogy a balatoni szezon beindulásával jobban fogy majd a kártya is, de igazi hasznot csak a jövő évtől várnak. "Talán idén is el tudunk adni pár ezret, de jövőre sokkal nagyobb érdeklődésre számítunk" - fogalmazott. 

Gál Gábor elmondta, hogy nem csak a magyar, hanem a külföldi vendégekre is számítanak, de ők még kevésbé ismerik a kártyát, hiszen a külföldi marketingre egyelőre nem volt pénz. Az [origo] által megkérdezett Tourinform irodákban elmondták, hogy tizes nagyságrendben adtak el kártyákat, szinte kizárólag magyaroknak. Az irodák tapasztalatai szerint viszonylag kevesen tudnak a kártyáról, de akik megveszik, elégedettek vele.