Bizakodóbb a lakosság

Utoljára 2002-ben ért el olyan magas értéket a Fogyasztói Bizalom Index mint idén szeptemberben - derül ki a GfK Hungária Piackutató Intézet legfrissebb jelentéséből. Mégpedig főként az ország gazdasági helyzetének megítélésében bekövetkezett pozitív változásoknak tudható be a kiugróan magas érték. A lakosság vásárlási hajlandósága is töretlenül emelkedik.

A fogyasztói bizalomra vonatkozó mutató jelentős javulást mutat a júniusban mért szinthez képest. Sőt, a gazdasági helyzettel kapcsolatos várakozások nemcsak sokkal pozitívabbak, mint tavaly szeptemberben, de utoljára 2002-ben mértek ilyen magas értéket.

A Fogyasztói Bizalom Index a háztartások tartós fogyasztás cikkek iránti vásárlási hajlandóságáról, jelenlegi anyagi helyzetüknek az egy évvel korábbihoz viszonyított megítéléséről, a jövő évi pénzügyi helyzetükre vonatkozó várakozásokról, valamint az ország következő 12 hónapban és elkövetkező 5 évben várható gazdasági helyzetének megítéléséről ad számot.

A fogyasztói várakozások javulásához legnagyobb mértékben az járul hozzá, hogy az ország következő 12 havi gazdasági helyzetére vonatkozó várakozások kimagaslóan növekedtek. A megkérdezettek közel 30 százaléka gondolja úgy, hogy az ország általános gazdasági helyzete ma jobb, mint egy évvel ezelőtt. Ezzel egyidejűleg a következő egy év gazdasági helyzetével kapcsolatban optimistán nyilatkozók aránya is magasabb.

Hasonló trendet mutat a Fogyasztói Várakozások Indexe, amely arról ad számot, hogyan ítélik meg a háztartások a következő 12 hónapban várható anyagi helyzetüket, hogyan látják az ország pénzügyi helyzetét a jövő évben és a következő öt évben. Ez a mutató szintén emelkedést mutat, nőtt mind a negyedévvel ezelőtti, mind a tavaly, illetve a 2003 szeptemberében mért értékekhez képest.

Szeptemberben a megkérdezettek 64 százaléka ítélte úgy, hogy családja ugyanolyan, vagy jobb anyagi körülmények között él, mint egy évvel korábban. 38 százalékról 46 százalékra nőtt azoknak az aránya, akik a következő 12 hónapban az elmúlt évinél magasabb jövedelemre számítanak. 

Háromnegyed éve most először csökkent a munkanélküliség növekedését prognosztizálók aránya, illetve júniushoz képest jelentősen kisebb azoknak az aránya, akik a következő 12 hónapban növekvő árakra számítanak.

A Vásárlási Hajlandóság Index az előző negyedévhez hasonlóan ismét emelkedett. Júniusban csupán minden tizedik ember tartotta alkalmasnak az időt arra, hogy egy tervezett nagyobb vásárláshoz hitelt vegyen fel, őszre azonban 16 százalékra nőtt azoknak az arány, akik nem vonakodnának valamilyen kölcsön igénybevételétől. Ugyanakkor stagnál azoknak az aránya, akik szerint most érdemes tartós fogyasztási cikket vásárolni.