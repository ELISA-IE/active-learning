Az olaszok ellentmondanak az USA-nak a lelőtt tiszt ügyében

Az olaszok kétségbe vonják az amerikai katonák által március 4-én Irakban lelőtt olasz tiszt halálával kapcsolatos amerikai véleményt. Az ügyben hamarosan közzéteszik az olasz vizsgálat eredményeit is. A kiszivárgott értesülések szerint ebben pontról pontra megkérdőjelezik az amerikai megállapításokat, amelyek tisztázták az olasz tisztet lelövő katonákat.

Hamarosan az olasz hatóságok is közzéteszik a március elején amerikai katonák által lelőtt olasz titkos ügynök halálának körülményeit feltáró vizsgálatuk eredményeit. Az amerikai vizsgálók ezt a múlt héten már megtették: jelentésükben tisztázták az amerikai katonákat. Az olaszok ugyanakkor - hiába volt elvileg közös a vizsgálat - nem voltak hajlandók egyetérteni az amerikai megállapításokkal. 

Nicola Calipari akkor vesztette életét, amikor egy iraki fogságból kiszabadított olasz újságírót kísért a bagdadi repülőtérre, és megközelítettek egy amerikai ellenőrző pontot. 

Az olasz jelentésben - a kiszivárgott értesülések szerint - a helyszín átrendezésével és bizonyítékok megsemmisítésével vádolják az amerikaiakat. Az olasz jelentés állítólag pontról pontra ellentmond az amerikai vizsgálat eredményeinek. Megfigyelők szerint a két ország viszonya nagyon régen nem volt ilyen feszült, mint most.

Az olaszok szerint legalább három amerikai katona nyitott tüzet az autóra, amelyben a túszejtők fogságából kiszabadított, Giuliana Sgrena újságírót szállították tapasztalt olasz túsztárgyalók. Az olasz sajtó szerint az események olasz rekonstrukciójából az derül ki, hogy az amerikaiak már órákkal Sgrena kiszabadulása előtt tudtak az olasz túszmentő akcióról, jóllehet az amerikaiak ezt tagadják. 

Az olasz szakértők emellett azt is állítják, hogy az amerikai katonák által leadott három másodperces figyelmeztetés nem volt elegendő, hogy megállítsák az autót. Az amerikaiak ugyanakkor azt állítják, hogy az olaszok többszöri figyelmeztetés ellenére sem álltak meg az ideiglenes ellenőrző pontnál.

Eközben egy olaszországi görög orvostanhallgatónak sikerült visszaállítani a 40 oldalas amerikai jelentés cenzúrázott részeit, az így kiegészített dokumentumokat pedig eljuttatta az olasz lapoknak, amelyek közzétették azt honlapjaikon. A nem a nyilvánosságnak szánt részekben többek között az esetben szereplő amerikai katonák nevei és rangjelzései olvashatók, emellett különböző kínos kommunikációs hibák és az ellenőrző pontok szabályzata szerepel benne.

A két állam három kulcskérdésben vélekedik eltérően a lövöldözés körülményeiről. Az amerikai megállapítások helyességét eddig az olasz kormány hivatalos nyilatkozatokban vonta kétségbe. Az amerikaiak szerint az olaszokat szállító autó nagy sebességgel közelítette meg az ellenőrző pontot, a katonák pedig kéz- és fényjelekkel, majd figyelmeztető lövésekkel jelezték a sofőrnek, hogy álljon meg, és a motorra lőttek. Az olasz kormány ellenben azt állítja, hogy minden szükséges szinten jelezték a kiszabadított túsz érkezését, és az olaszok sofőrje az első, tízméternyire felvillanó fényjelzések hatására azonnal megállt, ám hiába, mivel az amerikaiak szinte a jelekkel egy időben kezdtek el lőni az autó belsejébe, és 10-15 másodpercen keresztül folyamatosan tüzeltek.