Az SZDSZ ellenzi az árkommandót

Az SZDSZ nem ért egyet azzal a kormányzati törekvéssel, hogy árkommandót hozzanak létre az árak változásának ellenőrzésére. Az SZDSZ szerint az árkommandó ötlete a szocialista évek rossz emlékeit idézi.

Az SZDSZ - közleménye szerint - nem támogatja, hogy az állam különböző 'feketelistákat' hozzon létre a kereskedőkről.

A szabad demokraták egyetértenek azzal, hogy a kormány csökkenti az áfát, és így számos termék ára csökken, ugyanakkor szerintük a szabad piacgazdaságban nem az állam és nem a kormány feladata, hogy meghatározza és ellenőrizze az árakat.

Mesterházy Attila, az ifjúsági, családügyi, szociális és esélyegyenlőségi tárca politikai államtitkára kedden jelentette be, hogy árkommandót állít fel a kormány, hogy ellenőrizze: az árakban is érezteti-e hatását a legmagasabb kulcsot érintő, 2006. január elsejétől tervezett 5 százalékos áfacsökkentés.