Feljelentést tettek Kulcsár kihallgatásával kapcsolatban

Hivatalos személy által elkövetett közokirat-hamisításért feljelentést tett Kerék Csaba és védője Kulcsár Attila közelmúltban nyilvánosságra hozott egyik gyanúsítotti kihallgatásával összefüggésben a Központi Ügyészségi Nyomozó Hivatalban - írja a Népszabadság. Kerék feljelentében az áll, hogy a kihallgatásról készült jegyzőkönyv, illetve hangfelvétel lényegi kérdésekben tér el egymástól.

A brókerbotrányban részben Kulcsár Attila vallomása alapján sikkasztással és más bűncselekményekkel meggyanúsított Kerék Csaba, a Britton Kft. ügyvezetője és védője, Ruttner György pénteken hivatalos személy által elkövetett közokirat-hamisítás gyanújával feljelentést tett ismeretlen tettes ellen Kulcsár június 9-i gyanúsítotti kihallgatásával összefüggésben. Kulcsár ezen kihallgatásáról videofelvétel is készült, amelynek részletei megjelentek a sajtóban. Kerék és védője feljelentésükben azt állítják, hogy a június 9-i kihallgatásról készült jegyzőkönyv, illetve hangfelvétel lényegi kérdésekben tér el egymástól. Ez a körülmény - szerintük - felveti a jegyzőkönyv, azaz a közokirat tartalmi meghamisításának lehetőségét. 

Kulcsár kihallgatásán három ügyész vett részt, és a nyilvánosságra hozott felvételrészletekből kiderült, hogy kik diktálták a jegyzőkönyvet, és az pontosan milyen körülmények között készült. Kerék és védője azért tett feljelentést mégis ismeretlen tettes ellen, mert így az eljárás megindítása és megszüntetése esetén nem kezdődhet ellenük eljárás "büntetőeljárást eredményező hamis vád" gyanújával. Igaz, ezzel attól a lehetőségtől is elesnek, hogy amennyiben a Központi Ügyészségi Nyomozó Hivatal megtagadná a nyomozás elrendelését, pótmagánvád keretében maguk citálják bíróság elé a feltételezett jegyzőkönyv-hamisítókat. Pótmagánvádas eljárás ugyanis csak konkrét személlyel szemben indítható - írja a Népszabadság.

A Legfőbb Ügyészség ugyanakkor nem talált semmiféle jogszabály-ellenességet a bróker június 9-i kihallgatásában. A Legfőbb Ügyészség hétfő délelőtt hozta nyilvánosságra annak a belső vizsgálatnak az eredményét, amelyet Kulcsár Attila videón is rögzített, nyilvánosságra került kihallgatásáról készítettek. E szerint mindent jól csináltak az ügyészek, a törvényeknek megfelelően hallgatták ki a volt brókert. Korábban Polt Péter legfőbb is azt mondta, sem törvénysértést, sem szakmai hibát nem találtak a kihallgatásban.