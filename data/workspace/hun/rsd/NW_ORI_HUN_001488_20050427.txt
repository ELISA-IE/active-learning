Laza rendelet szabályozza az üvegvisszaváltást

Elfogadta a kormány azt a rendeletet, amely az italos üvegek visszaváltását szabályozza.  A nagyobb üzleteknek a teljes nyitvatartási időben, a kisebbek pedig napi hat órában kell biztosítani a visszaváltást. A rendelet azt viszont nem írja elő, hogy az egyes termékek hány százalékát kell visszaváltható csomagolásban forgalmazni.

Szerdai ülésén elfogadta a kormány a betétdíjas üvegekről szóló rendeletet. Ennek értelmében azokban az üzletben ahol visszaváltható csomagolású italokat árulnak, ott gondoskodni kell a visszaváltás lehetőségéről. A legalább 200 négyzetméteres üzlethelyiséggel rendelkező forgalmazóknak teljes nyitvatartási időben, a kisebb boltokban pedig legalább hat órában kell biztosítani a visszaváltást.

A rendelet visszalépést jelent az eredeti koncepcióhoz képest, mivel nem írja elő kötelező jelleggel a visszaváltást, hanem csupán önkéntessé teszi azt. Így a gyártók maguk döntik el, hogy az egyes terméket (üdítő, ásványvíz, alkohol) visszaválható vagy eldobható csomagolásban forgalmazzák-e.

A betétdíj rendelet annak a koncepciónak a következő állomása, amellyel a környezetvédelmi minisztérium az eldobható csomagolások arányát próbálja visszaszorítani. Ennek első lépcsőfoka a január elsején életbe lépett termékdíj törvény volt, amely számos csomagolóanyagra, köztük a nejlonszatyorra és a PET palackokra darabszám alapján rótt ki termékdíjat. A tárca az eldobható csomagolásokra kiszabott megnövelt környezetvédelmi adótól várja a visszaválható csomagolások elterjedését. Erre épül a betétdíj rendelet, ami pedig a visszaváltás szabályait tartalmazza.