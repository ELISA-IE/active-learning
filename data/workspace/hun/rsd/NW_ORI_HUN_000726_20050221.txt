Sok veszélyeshulladék-égető zárhat be a nyáron

Idén júliusban lejár a veszélyeshulladék-égető üzemekre vonatkozó EU-előírások alóli mentesség. Ez jelentős számú égetőmű bezárását jelentheti, mivel nincs fedezet a hétmilliárd forintra becsült felújításukra - írja a Népszabadság. 

Magyarország 2005. június 30-ig kért és kapott mentességet a veszélyeshulladék-égetőkre vonatkozó környezetvédelmi előírások teljesítése alól az EU-csatlakozási tárgyalások során. Ezek betartása esetenként akár milliárdos ráfordítást is igényelhet az égetőműveknél - írja a Népszabadság.

A lap szerint a 41 jelenleg működő veszélyeshulladék-égető üzem közül 39-re vonatkozik a mentesség, a maradék kettő - a dorogi és a győri égető - már megfelel az uniós előírásoknak. Hulladék olajat és más folyékony veszélyes hulladékot öt helyen égetnek, ebből három a felmérések szerint képes lesz teljesíteni a normákat, a többi valószínűleg bezár. A szilárd és folyékony komponensek égetésére is alkalmas 18 üzemnek fele zárhat be, míg a 14 kórházi veszélyeshulladék-égetőnek 70 százalékát fenyegeti bezárás, mivel nincs pénz a felújításukra.

Az összes érintett égető felújítása több mint hétmilliárd forintot kóstál. A bezárások azonban nem jelentenek feltétlenül fennakadást az égetésben, mivel a jelenlegi kapacitás nagyobb, mint a képződő hulladék mennyisége. A problémát a bezárások nyomán fellépő áremelkedés és a hosszabb szállítási útvonal okozta költségnövekedés jelentheti - írja a Népszabadság. 