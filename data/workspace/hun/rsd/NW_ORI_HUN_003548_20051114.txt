Politikai menekült a hajléktalanválogatott húzóembere

Öltözőjük és zuhanyzójuk még nincs, de már készülnek a jövő évi hajléktalan-futballvilágbajnokságra a magyar válogatott tagjai. A csapat húzóembere egy líbiai politikai menekült, aki szülőhazájában és Egyiptomban is profi játékos volt.

"Egyszerűen nem értem, miért nem jutott előbb eszünkbe a hajléktalanválogatott létrehozása, hisz van elég emberünk, ráadásul focizni is tudnak" - mondta az [origo]-nak Nagy Ákos, a csapatot felkészítő szociális munkás, aki szerint a keretet húsz emberre alapozzák.

A hajléktalanok foci-világbajnokságát két évvel ezelőtt rendezték meg először Grazban. Azon még nem vett részt a magyar csapat, de a tervek szerint a jövő évi dél-afrikai tornán már pályára lépnek.

Az Oltalom Karitatív Egyesület, valamint a Wesley János Lelkészképző Főiskola és dolgozói által 2005. augusztus 31-én létrehozott Oltalom Sportegyesület futballcsapata hetente két alkalommal - a Margitszigeti Atlétikai Centrum mellett nemrégiben felújított gumisalakos kispályán - készül a 2006-os megmérettetésre. A világbajnokságon a szállást és az ellátást a dél-afrikai szervezők biztosítják, a magyaroknak csak a kiutazást kell állniuk.

A válogatott titkos reménysége a Líbiából Magyarországra politikai menekültként érkező Najeh Zarduk, aki hazájában és Egyiptomban is profi futballistaként kereste kenyerét. "Itt sör helyett az üdítő és egy zsák szendvics jelenti a motiváló erőt, valamint a foci öröme" - mondta Najeh Zarduk az [origo]-nak, hozzátéve, hogy így a szociális munkásokat is jobban meg tudják ismerni, mint a hajléktalanszállókon.

A csapat vezetője, Rákos András szerint göröngyös az út a jövő évi világbajnokságig, egyelőre ugyanis azt sem sikerült megoldaniuk, hogy zuhanyzóval, öltözővel ellátott fedett pályán folytathassák edzéseiket. Segítséget ez ügyben többek között a Magyar Labdarúgó Szövetségtől várnak. A szövetség szóvivője, Ganczer Gábor az [origo] kérdésére azt mondta: "Hallottam erről a kezdeményezésről, de még nem volt időm áttekinteni a levelet, amelyben segítséget kérnek tőlünk, ám azt előre megígérhetem, az MLSZ pozitívan áll ehhez a kezdeményezéshez."