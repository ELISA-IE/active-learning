Pokolgépek öltek meg 55 embert Indiában

Robbanások történtek India fővárosának, Újdelhinek négy különböző pontján szombat este - jelentette be a városvezető miniszter. Ezek közül kettő zsúfolt piactéren történt, a CNN legalább ötvenöt halottról és számos súlyos sebesültről tud. A rendőrség szerint merényletsorozatról van szó, melyet terroristák követtek el. A hatóságok arra kérik az embereket, hogy ne essenek pánikba, és maradjanak távol a forgalmas helyektől.

Robbanások történtek három nappal egy fontos hindu ünnep előtt Újdelhiben, India fővárosában - erősítette meg Shelia Dikshit, a fővárosért felelős miniszter. A detonációk néhány perc különbséggel következtek be Újdelhi forgalmas terein. A CNN amerikai hírtelevízió legalább ötvenöt halottról számol be, a BBC pedig negyvennyolcról tud. A legfrissebb veszteségmérleg szerint 152 sebesült is van. A PTI indiai hírügynökség szerint a sebesültek között sok külföldi turista található.

A rendőrség valószínűsíti, hogy pokolgépes merényletek történtek, de ezt még semmilyen terroristacsoport nem vállalta magára. Egy túlélő, akinek az egyik robbanás helyszínén volt boltja, látott felrobbanni egy utcán fekvő, elhagyott táskát - jelentette a CNN tudósítója. Dikshit miniszter közölte: a hatóságok arra kérik a városlakókat, hogy próbálják meg elkerülni a pánikot, és maradjanak távol a zsúfolt terektől.

Manmohan Szingh indiai miniszterelnök irodájában azt közölték: nincs kétségük afelől, hogy a robbanássorozat terroristák műve. "Ez a fajta kegyetlen támadás az indiai emberek ellen elfogadhatatlan" - mondta a miniszterelnök szóvivője a CNN-nek. A miniszterelnök szóvivője szerint kijelentette, hogy az indiai hatóságok nem fogják eltűrni a szélsőségesek erőszakcselekményeit, és változatlan elszántsággal folytatják harcukat a terrorizmus ellen. A szomszédos Pakisztán külügyminisztériuma azonnal határozottan elítélte az ártatlan emberek halálát okozó újdelhi robbantássorozatot.

A hatóságok négy robbanásról tudnak, közülük kettő zsúfolt piactereken következett be. Ezek a helyek az ünnepre készülő, ajándékvásárló indiaiakkal voltak tele. Az egyik detonáció a főpályaudvar közelében, Pahargandzs negyed külföldi turisták által is kedvelt piacán történt, ott tizenöt ember halt meg az NDTV indiai hírtelevízió hatóságokra hivatkozó jelentése szerint. Egy másik robbantás Szarodzsini Nagar negyed üzletekkel zsúfolt részén következett be. A harmadik robbanás egy autóbuszon történt Oklha ipari negyedben, különböző jelentések szerint három-öt ember életét oltva ki. A negyedik detonáció Gol Market bevásárló negyedben történt, ahol lakóépületek is vannak, az itteni áldozatok száma egyelőre nem ismert.

A robbanások nyomán több üzlet is kigyulladt. A helyszínekre rendőrségi, mentő- és tűzoltóautók siettek, a sebesülteket a legközelebbi kórházakba szállították. A környéket mindenütt lezárták. Szemtanúk szerint a számos sebesült közül sokaknak súlyos az állapota. A városi rendőrség kérte, hogy aki teheti, térjen haza otthonába. Halottakat még több órával a robbanás után is találnak a romok között, sok nő és gyerek is komoly sérüléseket szenvedett - számol be a CNN tudósítója.

A helyszínek zsúfoltak voltak, mivel a hinduk által tartott fények ünnepe, a Divali előtt tízezrek vásároltak ajándékokat a tizennégy milliós metropoliszban. A Divali után néhány nappal tartják a muzulmánok a ramadán böjti hónapot lezáró Eid al-Fitr ünnepét.

Az újdelhi magyar nagykövetségnek nincs tudomása magyar áldozatokról - mondta el Rab Kata konzul az MTI-nek. Hozzátette, hogy folyamatosan figyelemmel kísérik a történteket.