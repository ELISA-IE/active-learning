Nem viszik a spanyolok az intervenciós búzát

Egyelőre egy tonna intervenciós gabonát sem szállítottak el Magyarországról a spanyol és portugál megrendelők. Az Európai Unió korábban engedélyezte, hogy Magyarország félmillió tonna intervenciós gabonát adjon át a szárazság sújtotta ibériai országoknak - írja a Világgazdaság. A szállítás egyelőre a befogadó országok felkészületlensége miatt késik.

Egyelőre nem indult el a magyar intervenciós búza Spanyolország és Portugália felé. Az Európai unió korábban engedélyezte, hogy a spanyolok 300 ezer, a portugálok pedig 200 ezer tonna tavalyi intervenciós gabonát vegyen át Magyarországtól. Az Ibériai-félszigeten a szárazság miatt idén várhatóan a szükségesnél kevesebb lesz a gabonatermés, az EU ezért bólintott rá a csak különleges esetekben megengedett ügyletre - írja a Világgazdaság.

A gabona elszállítást az hátráltatja, hogy Portugáliában még nem írták ki a közbeszerzési tendert a gabona elszállítására. Spanyolországban ugyan beérkeztek a pályázatok, azonban Brüsszel gyanúsan alacsonynak találta a szállításért kért árat, ezért új fordulót tartanak. A napokban várhatóan nem indul jelentősebb magyar gabonaszállítmány az Ibériai-félszigetre, noha az aratás miatt már szükség volna a raktárakra.