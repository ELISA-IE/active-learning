Harcol a turulszoborért a polgármester

Mitnyan György (Fidesz) XII. kerületi polgármester szerint törvényesen épít turulmadaras emlékművet a kerület. Korábban SZDSZ-es poltitikusok azt állították, az emlékmű "titokban" épül, a fővárosi közgyűlés elutasítása ellenére. Mitnyan szerint a közgyűlés kérdéses ülésén döntésképtelennek bizonyult, ezt azonban a fővárosnál tagadják, szerintük a polgármester "önkényeskedik". Az emlékművet még októberben át akarja adni a kerület.

Közleményben tagadta Mitnyan György (Fidesz) XII. kerületi polgármester SZDSZ-es politikusok állítását, mely szerint törvénytelenül kezdett hatméteres turulmadaras emlékművet építeni. Az SZDSZ-es Ungár Klára és Kecskés Márton szerint ugyanis a fővárosi közgyűlés áprilisban elutasította a polgármester terveit, aki ennek ellenére építkezésbe fogott a Böszörményi és az Istenhegyi út sarkán. A köztéri ugyanis építkezésekhez fővárosi közgyűlési jóváhagyás kell.

Mitnyan bírósághoz fordul "az Önkormányzat illetve a polgármester jó hírének védelmében" - áll a közleményben. A közlemény szerint nem igaz, hogy a közgyűlés elutasította a tervet, mert a testület "áprilisi ülésén döntésképtelen volt, ezt az ülésen készült jegyzőkönyv is bizonyítja, sem elutasító, sem támogató határozat nem született". 

A közgyűlésről készült jegyzőkönyv szerint két, az emlékműre vonatkozó határozati javaslatról szavaztak a jelenlévők, mindkettőt elutasították. Kérdésünkre, miért áll mégis a közleményben, hogy döntésképtelen volt a közgyűlés, a polgármester sajtóreferense, Torma Szilvia elmondta: az egyik határozatban arról döntöttek a jelenlévők, hogy nem épülhet meg az emlékmű a Böszörményi és az Istenhegyi út sarkán, a másodikban pedig elutasították, hogy másutt épüljön meg, ezért döntésképtelennek tekinthető a közgyűlés.

A polgármester közleményében az is szerepel, hogy a helyszínen folyó építkezésre a XII. kerületi önkormányzat 2005. július 28-án kiadott jogerős építési engedéllyel rendelkezik.

Körmendy Ferenc, a főváros kulturális bizottságának elnöke (SZDSZ) szerint Mitnyan "zavarban van, mert önkényeskedik". Szerinte a polgármester birtokában levő építési engedély csupán tereprendezésre és fakivágásra vonatkozik a helyszínen, de a hatméteres szobortalapzatról - amelynek építése már megindult - nem szól az engedély. Körmendy szerint a közgyűlés egyáltalán nem volt határozatképtelen, ugyanis elutasította mindkét határozati javaslatot. "A polgármesternek támogató döntésre van szüksége, hogy elkezdhesse az építkezést" - szögezte le, hozzátéve, hogy ehhez újra be kell terjeszteni az emlékmű tervét.

Ungár Klára és Kecskés Márton SZDSZ-es politikusok szerint a Böszörményi és az Istenhegyi út sarkán épülő világháborús emlékműről a lakosság sem tudott - hangzott el múlt heti sajtótájékoztatójukon. A két politikus attól is tart, hogy a helyszín a turulszobor miatt a neonácik kedvelt találkozóhelye lesz. Mitnyan György mindkét állítást cáfolta. Szerinte "a Hegyvidék című kerületi lap 2004. augusztus 11-ei számában beszámolt a szoborállítással kapcsolatos döntésről, így a kerület polgárait a helyi sajtón keresztül tájékoztattuk a helyszínre tervezett alkotásról".

Mitnyan közleményében rámutat arra is, hogy a turulmadár a Magyar Köztársaság állami fegyveres és rendvédelmi szervei körében használt jelkép ma is. A közleményben szerepel az is, hogy az emlékmű avatását az eddigi terveknek megfelelően megtartják október 22-én.