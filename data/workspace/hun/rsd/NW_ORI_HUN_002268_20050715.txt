Esztergomot nem veszélyeztette a büdös lötty

Nem jelent veszélyt az ivóvízkészletekre az a szennyező folyadék, ami múlt héten ömlött bele egy Dunába torkolló patakba. Esztergom városa szerint a barnás, büdös folyadékot a tavalyi dunai szennyezésért felelős dorogi hulladékégető öntötte ki. A környezetvédelmi hatóság szerint viszont az égető felelőssége nem bizonyított, a patakba ugyanis a dorogi gyógyszergyár és több autómosó is ürít. 

A múlt hét pénteki dorogi környezetszennyezés során nem kerültek olyan anyagok a Kenyérmezei patakba, onnan pedig a Dunába, ami veszélyeztetné a környező települések ivóvízbázisát - derül ki az Észak-Dunántúli Környezetvédelmi, Természetvédelmi és Vízügyi Felügyelőség csütörtökön lezárult vizsgálatából. 

A környezetvédelmi hatósághoz július 8-án érkezett bejelentés, hogy barna színű, büdös folyadék ömlik a többek között a dorogi hulladékégetővel is összeköttetésben lévő csatornából a Kenyérmezei patakba. Horváth Lajos, a hatóság műszaki igazgató-helyettese az [origo]-nak elmondta: a csatornában dupla annyi mérgező oldószert (benzolt, toluolt) találtak, mint ami az ivóvízben megengedett. A patakban viszont a szennyezés mértéke nem haladta meg az előírt értéket. A vízügyi felügyelőség ismeretlen tettes ellen feljelentést tett.

Horváth Lajos elmondta: egyelőre nem bizonyított, hogy a szennyező anyag a tavalyi dunai szennyezésért felelős dorogi veszélyeshulladék-égetőből ömlött volna a csatornába. Arra ugyanis az Onyx Kft által üzemeltett égető mellett, rá van kötve Richter Gedeon Rt. dorogi gyógyszergyára, valamint kisebb szennyvíz bevezetések is. Horváth szerint kizárható, hogy a Richter gyárából ömlött volna a szennyeződés, mivel a cég bekötése aznap száraz volt, az Onyx ugyan július 8-án kiengedett 200 köbmétert, de az nem szennyezett víz volt.

Esztergom városa, amelynek ivóvízbázisát leginkább veszélyeztetheti egy dorogi szennyezés, viszont állítja: a dorogi égetőből kerültek a káros anyagok a Kenyérmezei patakba. Takács István, az esztergomi önkormányzat sajtóreferense az [origo]-nak elmondta: Dorogon az Onyx Kft. az egyetlen cég, amely olyan anyagokat használ, amik pénteken a patakba kerültek. A környezetvédelmi hatóságok mellet az ÁNTSZ is megerősítette, hogy a szennyezés a környék ivóvízbázisát nem veszélyezteti, ennek ellenére Esztergom lezárta az égetőhöz legközelebb fekvő két parti szűrési kútját. Takács szerint az azonban aggasztó, hogy újabb a tavalyi szennyezéshez hasonló baleset történt. 

Az évi 30 ezer tonna veszélyes hulladékot ártalmatlanító dorogi égetőből tavaly júliusban ömlött száz köbméter fáradt olaj és mérgező oldószer a Kenyérmezei patakon keresztül a Dunába, onnan pedig az esztergomi ivóvízhálózatba. A szennyezés miatt vízfogyasztási tilalmat rendeltek el Esztergomban, a lakosságot pedig palackos és lajtos kocsival szállított ivóvízzel látták el több héten keresztül. A szennyezés után a környezetvédelmi hatóságok 158 millió forintra büntették az égetőt működtető Onyx Kft. Az Észak-Dunántúli Környezetvédelmi Felügyelőség ezt követően többször is ellenőrzést tartott az égetőben, legutóbb a múlt pénteki szennyezést követően július 11-én hétfőn. Szabálytalanságot azonban nem találtak a hatóságok - közölte Horváth Lajos.