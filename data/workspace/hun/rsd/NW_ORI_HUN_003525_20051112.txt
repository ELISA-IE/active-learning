Gyurcsány szerint egyre brutálisabbak a kampányok

Gyurcsány Ferenc szerint le kell térni arról az útról, hogy 1990 óta egyre brutálisabbak a kampányok. A miniszterelnök a Népszabadságnak adott interjújában elmondta: szimpatikus számára Rogán Antal Fidesz-kampányfőnök azon ígérete, hogy ez alkalommal a nemzeti szimbólumokat nem vonják be a kampányba.

"A rendszerváltozás után megkezdett utak közül egyetlenről kell feltétlenül visszafordulni, arról, hogy 1990 óta egyre brutálisabbak a választási kampányok" - jelentette ki Gyurcsány Ferenc miniszterelnök egy szombati lapinterjúban. "A demokrácia természete, hogy aki ma győztes, holnap vesztes lehet, és fordítva" - közölte a miniszterelnök a Népszabadság című napilapnak adott interjúban. "Ebből a hazából való kiátkozásig menő élet-halál harcot csinálni ártalmas, és megkérdőjelezi az egész politikai szisztéma lényegét is" - mondta a miniszterelnök.

"Azt gondolom (...), hogy egy demokratikus országhoz a rogáni hangütés illik" - válaszolta Gyurcsány Ferenc arra a kérdésre, melyik hang tűnik autentikusabbnak: egyrészt "a túloldalon" azt mondják, minden eddiginél romlottabb kampányra számítanak, másrészt Rogán Antal, a Fidesz kampányfőnöke egy lapinterjúban azt ígérte, hogy például a nemzeti szimbólumokat ezúttal kivonják a kampányharcokból.