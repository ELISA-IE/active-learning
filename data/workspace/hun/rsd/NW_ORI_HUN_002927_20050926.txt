Fegyveres delfinek tűnhettek el a Katrina miatt

Állítólag nyoma veszett 36 speciális katonai feladatra kiképzett delfinnek az amerikai haditengerészet titkos Mexikói-öböl menti kiképzőközpontjaiból - írja a Guardian. Az erről beszámoló Leo Sheridan szerint - aki korábban vizsgálta a kiképzési programot - a delfineknél lehet hogy fegyver van, amelyekkel búvárokat veszélyeztethetnek. Az amerikai haditengerészet nem kívánta kommentálni a híresztelést.

Állítólag több, az amerikai hadsereg által speciálisan kiképzett delfinnek veszett nyoma a Katrina hurrikán pusztítása után - írja a Guardian. A brit lap internetes kiadása egy baleseti kárbecslő beszámolójára hivatkozik, aki "állami megrendelésre is dolgozott", és vizsgálta a hadsereg delfinkiképző programját is. A 72 éves Leo Sheridan szerint az a tény, hogy egy Mississippi állambeli oceanáriumból a vihar által tengerbe mosott delfinek elfogásában a haditengerészet is segített, ráadásul elfogásuk után a katonai szakemberek tüzetesen megvizsgálták az emlősöket, arra utal, hogy a haditengerészet is keresi több, titokban kiképzett delfinjét. 

Sheridan szerint 36 állatról van szó, amelyeket terroristák lelövésére és a víz alatt beszivárogni szándékozó kémek felderítésére képeztek ki. A férfi úgy véli, a tengeri emlősök szörfösöket és búvárokat is veszélyeztethetnek. Az elveszett delfineken ugyanis nem kizárt, hogy rajta maradt a hadsereg számukra kifejlesztett harci eszköze - mérgezett szigonyokat tartalmazó hevederek. A haditengerészet elismerte, hogy folyik náluk delfinkiképzés, ám azt nem voltak hajlandók megerősíteni, hogy több állatnak nyoma veszett.

Sheridan szerint azért veszélyesek a tengeri emlősök, mert a kiképzés során búvárruhás kiképzőkön gyakorolták a támadást. Így az állat könnyen terroristának nézhet egy-egy egyszerű búvárt, és ha rajta van mérgező szigonyokat tartalmazó fegyverzet, akár rá is lőhet. A szigonyokon ugyan csak altató hatású anyag van, de mi van akkor, ha órákig nem találják meg az áldozatot? - kérdezi.

Cetfélékkel a hidegháború ideje óta kísérleteznek, hogy különböző akciókra képezzék ki őket. A haditengerészet 1989-ben indította el titkos cetféléket kiképző programját San Diegóban. Itt kikötőben álló tengeralattjárók, illetve a nyílt tengeren veszteglő hadihajók védelmére oktatták őket. A programot az ellene fellépő állatvédők miatt azonban még titkosabbá tették. A Guardian szerint a 2000-es USS Cole elleni jemeni csónakos támadás után kapott még egy lökést a kiképzés. Azóta - tengeri aknamentesítésre - Irakban is vetettek be delfineket.