Két hétig volt a hó fogságában egy idős nő

Két hétig zárt el a világtól a hó egy idős asszonyt Sárospatak mellett. Szolnoki Andrásnénak a rendőrök vittek végül ételt, miután egyik ismerőse jelezte, hogy nem tudja, mi lehet vele - írja a Népszabadság. 

Az idős asszony Sárospatak környékén, a Kútpadka-dűlőként emlegetett tanyán él immár húsz éve egyedül. A ritkán lakott területen csak néhány hétvégi ház és szőlő található. A hölgy általában hetente egyszer megy be a három kilométerre lévő városba vásárolni, amiben egy helybéli asszony segít neki - írja a Népszabadság. 

Miután leesett a hó, és az utakat hófúvások tették járhatatlanná, az idős néni sokáig nem jelentkezett ismerősénél, aki aggódni kezdett, és szólt a családsegítő szolgálatnak. A családsegítők értesítették a rendőrséget. 

A rendőrök terepjáróval indultak az idős asszonyhoz, de elakadtak az úton, és végül gyalogosan érték el őt. A néni akkor már két hete volt egyedül, de jól érezte magát, viszont elfogyott az élelmiszerkészlete. A rendőrök elmentek, és egy teli táska ennivalóval tértek vissza. 

Az idős hölgy elmondta a lapnak, hogy szeretne elköltözni a Kútpadka-dűlőből, ahol hosszú hónapokon át senki sem nyitja rá az ajtót. A hófúvás alatt sem reménykedett abban, hogy valakinek eszébe jut. Mint elmondta, éjszakánként fél, és egyre nehezebben tudja megoldani a bevásárlást, mivel attól tart hiába lesznek járhatók a hegyi utak, ha valahol elesik ki tudja mikor talál rá valaki - - írja a Népszabadság.