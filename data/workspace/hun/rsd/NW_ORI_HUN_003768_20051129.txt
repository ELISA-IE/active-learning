Nem tartja be az adatközlési határidőt az OM

Körülbelül harminc olyan szak indul jövőre különböző felsőoktatási intézményekben, amelyeknek elindítását nem támogatta az akkreditációs bizottság, de az oktatási miniszter ezt felülbírálta. Az ilyen szakok csak két évre kaptak engedélyt és ha működtetésükkel azután sem ért egyet a bizottság, valószínűleg megszűnnek. Azt, hogy pontosan mely szakokról van szó, egyelőre nem lehet tudni, az Oktatási Minisztérium ugyanis annak ellenére nem adja ki az információt, hogy az ombudsman szerint ez közérdekű, nyilvános adatnak számít.

Az [origo] kérése ellenére nem készítette el a Magyar Akkreditációs Bizottság (MAB) által nem támogatott, de mégis elinduló, körülbelül harminc szak listáját az Oktatási Minisztérium (OM). Többek között arra hivatkoztak, hogy december 15-én a felsőoktatási felvételi tájékoztatóban megjelenik a jövőre induló, összes új szak. Ugyanakkor az adatvédelmi ombudsman szerint az általunk november 22-én kért adatok közérdekűek és nyilvánosak, így tizenöt napon belül - tehát még december 15-e előtt - nyilvánosságra kellene hozni azokat. Péterfalvi Attila ombudsman szerint ezek az adatok kérhetők a MAB-tól, az OM-től vagy a felsőoktatási intézményektől is.

Ahhoz, hogy egy egyetemi vagy főiskolai szak az új felsőoktatási rendszerben elinduljon, az OM-nek minden alapszak indulásáról ki kell kérnie a MAB véleményét. A MAB állásfoglalását azonban nem kötelező követni, az általuk nem támogatott szakindítási kérelmeket is elfogadhatja a miniszter, ha egyéb szempontok alapján ezt indokoltnak tartja - közölték a tárcánál az [origo]-val. Jövőre a 74 felsőoktatási intézményben induló, összesen több mint hatszáz szak közül, harminc indul el a MAB támogató határozatának hiányában, a MAB nem hivatalos értesülése szerint. Ezek a szakok csak két évre kapnak működési engedélyt, azután új szakindítási kérelmet kell benyújtaniuk. Ha a MAB akkor sem találja őket megfelelőnek, "akkor az adott képzés a konkrét intézményben nagy valószínűséggel abbamarad, a hallgatókat átveszi egy másik akkreditált intézmény" - tudtuk meg Fésüs Lászlótól, a MAB elnökétől.

Az [origo] a MAB-tól is kérte a két évre engedélyezett, körülbelül harminc szak listáját. Fésüs László azt közölte, még nem kaptak hivatalos, írásos értesítést az OM-től, így egyelőre csak nem hivatalos információik vannak. A MAB honlapján található adatokból kiderül: október 28-áig 681 kérelemből, 85-öt nem támogatott az akkreditációs bizottság - ezek közül kerül ki az a harminc szak, amelyet mégis elindítanak.

Az OM sajtóosztályán közölték, hogy nem rendelkeznek az általunk kért szaklistával. Az [origo] ekkor azt kérte az OM-től, vessék össze a tervezett induló szakokat a MAB által nem támogatot,t 85 szakkal, így kiderülne, mely harminc esetében döntött eltérően a miniszter. Az OM visszautasította az [origo] kérését. Ennek hivatalos indoklásában úgy fogalmaznak: "az oktatási tárcának arra van jogszabályi kötelezettsége, hogy minden év december 15-ig egységes formában, a felsőoktatási felvételi tájékoztatatóban tegye közzé az alapképzési szakokat és az ezekhez kapcsolódó, a jelentkezők számára szükséges információkat". "Nem készült olyan nyilvántartás a minisztériumban, amely a Magyar Akkreditációs Bizottság véleményét, állásfoglalását listázva megjelenítené", és "az Oktatási Minisztérium nem kezel olyan listát sem, amely a MAB által nem támogatott szakokat tartalmazza" - olvasható az indoklásban.

A két évre induló szakok többsége, Fésüs László MAB-elnök szerint gazdasági, de van közöttük mérnöki és kommunikációs is. Az elutasítás oka sokszor az volt, hogy az intézményeknek túl kevés tudományos fokozattal rendelkező oktatójuk volt, a MAB nem találta megfelelőnek a tantervet vagy az iskola felszereltségét. A bizottság által meghatározott követelmények között szerepel egyebek mellett a meghatározott arányú, teljes munkaidős, tudományos fokozatú oktató, értékelhető tudományos tevékenység, vagy a diákok számához igazított tanterem, számítógép és sok más. Fésüs László szerint "fontos segítség lehet az érettségizőknek, ha a jelentkezési lap beadása előtt tanulmányozzák a MAB-véleményeket". Ezek a bizottság honlapján megtalálhatók.

Wirth Zsuzsanna