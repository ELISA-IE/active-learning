Több külföldi bűnöző maradhat az országban

Nem kell elhagynia Magyarországot több olyan külföldi bűnözőnek, akit a bíróság véglegesen kiutasított hazánkból egy jogszabálymódosításnak köszönhetően - értesült a Magyar Nemzet. A lap igazságügyi minisztériumi forrásai szerint a módosítás kegyelmi dömpinget indíthat el. 

Egy őszi jogszabályi változásnak köszönhetően nem kell elhagynia Magyarországot több olyan külföldi bűnözőnek, akit a bíróság véglegesen kiutasított hazánkból - értesült a Magyar Nemzet. Közülük elnöki kegyelemben részesült a jövő héten szabaduló jordán állampolgár, Abu Mohamed is, akit a székesfehérvári alvilág egyik ismert alakjaként tartanak számon.

Az új jogszabály az elítéltekre nézve megengedőbb: a bíróságnak legalább tízéves szabadságvesztést kell kirónia, egyebek között állam és emberiség elleni, terrorcselekmény vagy fegyvercsempészet miatt, hogy valakit végleg kiutasíthasson hazánkból. 

A lap igazságügyi minisztériumi forrásai szerint a módosítás kegyelmi dömpinget indíthat el. A köztársasági elnök nemigen mérlegelhet, alá kell írnia a kérvényeket - fűzte hozzá egy minisztériumi dolgozó. 