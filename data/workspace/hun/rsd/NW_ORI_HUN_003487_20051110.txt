Eurót is elfogadnak a T-Com új fülkéi

Euró érméket is elfogadnak azok a T-Com nyilvános telefonkészülékek, amelyekből az első nyolcat a Ferihegyi repülőtéren adták át a héten.

A Ferihegyi repülőtér 1-es és 2-es termináljában a T-Com terminálonként négy-négy ilyen új telefont helyezett el. Az ügyfeleket matrica tájékoztatja arról, hogy euróval is fizethetnek a hívásokért.

Kedvező fogadtatás esetén a T-Com a szolgáltatást országosan is kiterjeszti - derül ki a társaság közleményéből. Első körben a turisták által kedvelt területeken lesznek olyan nyilvános telefonkészülékek, amelyek eurót is elfogadnak. Az euróval történő fizetés esetén a hívások díjazása megegyezik a forint érmés fizetéssel.