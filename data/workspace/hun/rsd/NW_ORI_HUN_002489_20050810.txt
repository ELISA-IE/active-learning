Százmillióba került a rekordhideg

Megdőlt kedden hajnalban a hidegrekord. A Nógrád megyei Zabaron 4,6 fokot mértek. Az [origo] utánajárt annak, hogy mekkora bevételkiesést okozott a hűvös idő a hazai strandoknak.

Tegnap megdőlt a nyári hidegrekord Magyarországon. A szokatlanul hűvös idő sok pénzébe került a strandoknak. Egyes helyeken több tízmillió forintos bevételkiesést okozott az őszies időjárás.

Siófokon a Balaton-parti Kft. üzemelteti a város strandjait. A kft. ügyvezető igazgatója, Dr. Baráth István az [origo] érdeklődésére elmondta: július utolsó hétvégéjén, a kánikulai melegben telt ház volt a város strandjain - korábban csak az 1999-es napfogyatkozáskor voltak ennyien a városban. A nagystrandnak 13500 fő a befogadóképessége de szombat este, az ingyenes Beach House koncerten ennél is többen voltak. Baráth István elmondta: rendkívül optimista a jövő hetet és az időjárást illetően. Siófokról ugyanis nem menekülnek el a vendégek, csak a hétvégi turisták maradnak el rossz időben. Kedvez viszont a jelenlegi szeles időjárás a szörfösöknek: Siófokon a Kiteline Egyesület bérel egy partszakaszt, ahol a szörfösök hódolhatnak szenvedélyüknek. 

Az északi parton, Balatonfüreden az önkormányzati tulajdonú PROBIO Rt. üzemelteti a város két strandját. Somogyi László, az Rt. vezérigazgatója az [origo] érdeklődésére elmondta: jó időben, hétvégén akár 10 000 ember is megfordul a Balaton partján, egy kánikulai hétköznapon átlagosan 5000. Az utóbbi rendkívül hideg hétvégén azonban csak néhány száz ember választotta programjának a pancsolást. Somogyi László szerint az idei kedvezőtlen időjárás körülbelül húszmilliós kárt okozott az üzemeltetőnek. 

Nem jobb a helyzet a Velencei-tónál sem. A gárdonyi Sport Beach cégvezetője, Bálint György az [origo] érdeklődésére elmondta: a kedvezőtlen időjárás miatt eddig körülbelül 10-12 millió forint bevételkiesést szenvedtek el. A tóparton egy kánikulai hétvégén akár ötezren is megfordulnak, az utóbbi napokban azonban csak lézengtek az emberek, még száz fő sem látogatott ki a strandra. A cég kempingjében szintén nem túl rózsás a helyzet: az ilyenkor szokásos hetven százalék helyett csak tíz százalék a férőhelyek kihasználtsága a faházakban, a sátorozók pedig egy-két fanatikus kivételével teljesen eltűntek. 

Abádszalókon, a Tisza-tavon a hideg idő miatt körülbelül 30 százalékkal esett vissza a forgalom a tavalyi év hasonló időszakához képest. Az Abádszalóki Füzes Kemping, Panzió és Strandfürdő vezetője, Szabó István elmondta: jelenleg a lakókocsi- és sátorhelyek kihasználtsága a kempingben körülbelül 10 százalék. Ezzel szemben július utolsó hétvégéjén még 80 százalékos kihasználtsággal üzemeltek. A kemping befogadóképessége 1050 fő sátrakban és lakókocsiban, a panziókban kétszázan is elférnek. Szabó István hozzátette: augusztus ötödikéig bezárólag mintegy négymillió forint káruk származott az elmaradt vendégéjszakákból. Igen kicsi az esély arra, hogy a kemping hozni tudja a tavalyi, átlag körülbelül 70 százalékos kihasználtságot, mert ehhez a nyár végéig minden nap telt házra lenne szükség. A hétvégére már viszonylag nagy az érdeklődés, de csak a panzióra van igény, a sátoros vendégek általában néhány nap után hazamennek.

A Szelidi-tónál egy kánikulai hétvégén akár ötezren is fürdenek. A mostani rossz időben nagyon kevesen voltak. A dunapataji önkormányzat közlése szerint a fizetős strandon minden hűvös hétvége körülbelül egymillió forint bevételkiesést okoz.

Budapest fürdőit a Budapest Gyógyfürdő és Hévizei Rt. üzemelteti. Dr. Kiss Ferenc, az üzemeltető cég osztályvezető helyettese az [origo] kérdésére azt válaszolta, hogy július utolsó szombatján rekordszámú, 33 600 vendég fordult meg a fővárosi fürdőkben. Ez - a felújítás alatt álló fürdők nélkül  - csaknem teltháznak felel meg. Hétfőn és kedden azonban zárva tartott az összes idényfürdő (Palatinus, Pünkösdfürdő, Csepel, Paskál, Római). 

Imre Olga