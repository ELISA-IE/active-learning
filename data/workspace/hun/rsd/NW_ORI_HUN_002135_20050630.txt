Kölcsönorvosok dolgoznak a pszichiátriákon

Egyre gyakoribb, hogy a pszichiátrián szemészt, a szülészeten ortopéd sebészt találhat a beteg ügyeletben. Több ezer szakorvos hiányzik a hazai kórházakból, és az intézetvezetők onnan pótolják a gyógyítókat, ahol pillanatnyi felesleggel találkoznak - írja a Népszabadság. 

Több fórumot is megkerestek a miskolci Semmelweis Kórház szemészei, mert a kórházigazgató a pszichiátriára vezényelte őket ügyeletre. A Népszabadságnak nyilatkozó szakorvos elmondta: nem biztosak abban, hogy egy szemész képzettsége megfelelő a mentővel érkező beteg felvételére, terápia elrendelésére. Ráadásul áprilistól törvény is szabályozza, hogy szakfeladatot önállóan csak azok végezhetnek, akik igazolni tudják, hogy részt vettek a szükséges továbbképzésen. 

A kényszerhelyzettel magyarázta a kialakult állapotokat Koleszár Lajos, az intézet főigazgatója. Öt szakorvos van a pszichiátriáról szülési, illetve gyermekgondozási szabadságon. A szakemberek átcsoportosítására mint intézetvezetőnek joga van, erről tájékoztatta a megyei ÁNTSZ hivatalát is. A főigazgató a Népszabadságnak elmondta: az ügyeletes orvosnak nem feladata terápia elrendelése vagy szakorvosi teendők ellátása. Ha bármi olyat észlel, ami meghaladja a kompetenciáját, telefonon értesítheti a készenlétben lévő szakorvost, akinek kötelessége a riasztást követő 40 percen belül a kórházba érkezni. 