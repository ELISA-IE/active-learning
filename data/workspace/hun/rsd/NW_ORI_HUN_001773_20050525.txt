A nagycsaládokat féltik az új támogatási rendszertől

A szakembereket is megosztják a családtámogatási rendszerben tervezett változtatások - írja a Népszabadság. Van, aki jó iránynak tartja az elképzeléseket, akad azonban olyan is, aki szerint perverz helyzetet idézett elő a kormány. Egyben azonban egyetértenek: több pénz kell a rendszerbe. 

A száz lépés program keretében bejelentett kormányzati elképzelések lényege, hogy kétszeresére emelik a családi pótlékot, de megszűnik a rászorultak gyermeknevelési támogatása és az esetek döntő többségében az adójóváírás lehetősége is. A leginkább rászoruló családok különtámogatást kaphatnak.

Ferge Zsuzsa szociológus, a Szociális Szakmai Szövetség elnöke jónak tartja az új rendszert, mivel megoldja a szülők munkára ösztönzését is, mert nem kell attól tartaniuk, hogy ha valaki éppen átesik a jövedelemhatáron, nem kap segélyt gyermeke után. Úgy véli, hogy ezzel megoldódik a "szegénykultúra", és azoknak is ad valamit, akik eddig mindenből kimaradtak. Ferge szerint ez jó irány a társadalmi integráció és a szegénység csökkentése felé, a gond csak azzal van, hogy több pénz kell a rendszerbe, és a háromgyerekesek helyzetén sokkal többet kell segíteni - írja a Népszabadság.

Lakner Zoltán, az Orbán-kabinet volt családpolitikai helyettes államtitkára ugyanakkor úgy véli, hogy perverz helyzetet idéznek elő a tervezett lépésekkel, mivel elveszik a családi adókedvezményt az egy- és kétgyerekesektől, és szétzilálják a családtámogatási rendszert. A lapnak nyilatkozó szakember szerint az igazi probléma az, hogy az új elképzelés nem tisztázza a célokat, és egyetlen fillérrel sem fordítanak többet a gyermektámogatásokra, csupán átcsoportosítják azokat. Lakner szerint "ez is csak afféle ködös ígérgetés", mivel semmi nyoma az ígért 37 milliárd forintnak.