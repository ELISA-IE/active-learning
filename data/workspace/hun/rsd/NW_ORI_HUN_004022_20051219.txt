A piszkálódó Bono és az adakozó Gates az év embere

Bill Gates és felesége, valamint Bono lett a Time magazin szerint az év embere. Az amerikai hetilap hagyományos díját, minden évben az utolsó számban osztják ki, olyan személyeknek, akik - akár jó, akár rossz irányban - szerintük a legnagyobb hatást tették a Föld lakosságának életére.

Bill Gates-t, a világ leggazdagabb emberét, illetve feleségét Melindát, valamint Bonót, a U2 frontemberét választotta "Év embereinek" az amerikai Time magazin. A lap szerint jótékonysági tevékenységük és a szegénység visszaszorításáért, illetve az egészségügy előmozdításáért tett erőfeszítéseik miatt érdemelték ki a címet.

"A jó cselekedetekben megnyilvánuló ötletességükért, a politika és az igazság megújításáért, a könyörület okosabbá, a remény stratégiává alakításáért, és mert felszólítottak mindannyiunkat, hogy kövessük őket, Bill és Melinda Gates és Bono a Time Év emberei" - olvasható a magazin hétfőn megjelent, idei utolsó számában.

A lap magasztalta a Bill és Melinda Gates Alapítványt, amely 2005-ben "sokkal több pénzt adományozott, messze gyorsabban, mint bárki más". Az alapítvány körülbelül 700 ezer ember életét mentette meg a fejlődő világban oltási programok támogatásával, több tízezer könyvtárnak adományozott számítógépeket, és egy nagy ösztöndíjalap létrehozását is segítette - írja a Time. Bill Gates körülbelül 46,5 milliárd dollárnyi személyes vagyonával idén is a világ leggazdagabb embere a Forbes magazin szerint.

A Time azt írja, Bono Gates-ékkel megegyező hatással volt a szegénység elleni küzdelemre. "Bono elbájolta, piszkálta és erkölcsileg zsarolta a világ leggazdagabb országainak vezetőit, hogy 40 milliárd dollárnyi adósságot elengedjenek a legszegényebbeknek.

Két volt elnököt - idősebb George Busht és Bill Clintont - az "Év párosának" nyilvánítottak, ugyancsak 2005-ös emberbaráti cselekedeteik miatt. A két elnök együtt lépett fel a 2004 év végi ázsiai cunami, illetve a nyár végén, az USA déli részét sújtó Katrina hurrikán áldozatainak megsegítéséért.