Kétszáz diák kapott szalmonellafertőzést

Egy barcsi általános iskola főzőkonyháján készült vaníliakrémes kiflikochtól kapott kétszáz barcsi tanuló szalmonellafertőzést. A diákok magas lázzal, gyakori hasmenéssel, hányással, hasi görcsökkel fordultak a háziorvoshoz, kórházba viszont senki sem került. A főzőkonyha személyzetét fejenként százezer forintos pénzbírsággal sújtották.

A vaníliakrémes kiflikochot a barcsi Deák Ferenc Általános Iskola főzőkonyháján készítették, a Szivárvány Gyógypedagógiai Központba szállított adagokkal együtt összesen hatszázan - 90 százalékban diákok - fogyasztottak belőle.

Az ételt még az ünnepek előtt, 10-én, csütörtökön tálalták ebédre, és a tünetek alapján egy barcsi házi gyermekorvosnak tűnt fel, hogy egy időben szokatlanul sok diák jelentkezett nála azonos, tipikus szalmonellás tünetekkel, vagyis magas lázzal, gyakori hasmenéssel, hányással, hasi görcsökkel. Ő értesítette a város tiszti főorvosát, aki azonnal étel-és felülettisztasági mintát vetetett, a betegek széklátmintáiból pedig Kaposváron az ÁNTSZ Laboratórium Kft.-ben ki is mutatták a szalmonellát. Csütörtökre megérkezett a pécsi ÁNTSZ laborvizsgálati eredménye is, mely a vaníliaöntetből ugyanazt a szalmonella baktériumot igazolta.

Hajdú Vilma tiszti főorvos az [origo]-nak elmondta: sokan csak a négy napos ünnep után, kedden mentek először orvoshoz, és akkor már csak arról tudtak beszámolni, hogy az előző napokban rosszul voltak. A fertőzés enyhe lefolyású volt, senki sem került kórházba. Csütörtökön még jelentkezett egy-két új beteg, pénteken viszont már egy sem.

Az iskola főzőkonyhájának felülettisztasági vizsgálati eredménye negatív lett, a dolgozók között sem találtak baktériumhordozót. Egyértelművé vált, hogy a tömeges megbetegedést a tojással készült vaníliaöntet elégtelen hőkezelése nyomán felszaporodott kórokozók okozták. Hajdú Vilma közölte: a megbetegedésekért egyértelműen a főzőkonyha személyzete a felelős, így az ő esetükben fejenként százezer forint pénzbírságot róttak ki, emellett őket terhelik a vizsgálati költségek is.