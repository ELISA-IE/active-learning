Utolsó pillanatig javíthatnak a felvételizők

Az idei év az első, amikor lehetőségük van a felsőoktatási intézményekbe jelentkezőknek arra, hogy a felvételi lapon megadott sorrenden változtassanak vagy a listán szereplő intézmények közül töröljenek egyet. Változtatni azonban csak egyszer lehet.

Eddig a felvételizőknek alaposan át kellett gondolniuk, hova jelentkeznek, mert a beadott felvételi lapon nem lehetett módosítani. Idén viszont erre először lesz lehetőség: egy alkalommal lehet minimális módosítást elvégezni. Az új szabályozás szerint egy alkalommal meg lehet változtatni a megjelölt felsőoktatási intézmények sorrendjét, illetve lehet közülük törölni - áll az Országos Felsőoktatási Felvételi Iroda (FELVI) honlapján. Továbbra sem lehet azonban új intézményt feltüntetni.

A tapasztalatok szerint a felvételizők gyakran sietve, a leadási határidő előtti utolsó napon töltik ki a jelentkezési lapot, így időnként akár egymással ellentétes szakterületeket is bejelölnek. Mások csak a felvételi tantárgyak alapján döntenek - mondta a FELVI-nek Kiss István, az OFI pályaorientációs tanácsadó pszichológusa.