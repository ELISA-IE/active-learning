Drogteszttel szűrhetik a bódult autósokat

Nemcsak az alkoholszonda megfújására szólíthatják fel a rendőrök az autósokat a közúti ellenőrzések során, hanem akár nyálmintát is kérhetnek tőlük, hogy gyanús esetekben megvizsgálhassák, kábítószer hatása alatt áll-e a sofőr. Kísérleti jelleggel több száz mobilszondát osztottak ki ugyanis a közúti rendőröknek.

Rövidesen fel kell készülniük az autósoknak arra, hogy az alkoholfogyasztás mellett a kábítószer fogyasztását is a helyszínen ellenőrizhetik a rendőrök, ha valakit bódult állapotban állítanak meg. Az új, nyálmintát analizáló készülékekből több mint százat osztottak szét kísérleti jelleggel - számolt be a Magyar Hírlap. Több mobilszondát alkalmaztak a rendőrök a nemrégiben befejezett nemzetközi Sólyom razzia alkalmával. A drogos vezetők aránya az ittasan kiszűrt sofőrökhöz képest elenyésző, csupán egy-két százalék volt.

Ha valaki gyanúsan viselkedik, és az alkoholszonda negatív értéket mutat, a rendőrök nyálmintát kérhetnek. A sofőr a steril pálcikát maga teszi a nyelvére, azután a járőr a reagens anyagokhoz érinti. Ha valamelyik sáv elszíneződik, azt jelzi, hogy az adott kábítószerből fogyasztott az ellenőrzött személy. Ilyenkor előállítják, majd vér- és vizeletmintát is vesznek tőle - írta a Magyar Hírlap. A mobil teszt nem helyettesítheti ez utóbbi beavatkozást. Csupán arra szolgál, hogy a rendőr a helyszínen el tudja dönteni, hogy szükség van-e a vérvételre. 

Ha a mostani teszteléssorozat eredményesnek bizonyul, a jövőben rendszeresíthetik a rendőröknél a drogszondát. Várhatóan a költségektől függ, hogy mikor és mekkora számban. A drogfogyasztáson ért vezetővel szemben természetesen ugyanúgy járnak el, mintha szeszes italt ivott volna. Nem vezetheti tovább az autót, s bódító szer hatása alatt történt vezetés miatt büntetőeljárás indul ellene. 

Elválhat egymástól az ittas és a drogos vezetés büntetése

"A rendőrség szeretné, ha az ittas, illetve és a kábítószeres állapotban való vezetést ne azonos módon szabályozzák a büntető törvénykönyvben" - mondta Pausz Ferenc alezredes, az Országos Rendőr-főkapitányság közlekedésrendészeti osztályának vezetője az [origo]-nak. Jelenleg ugyanis teljesen egy kalap alá veszi a kettőt a büntető törvénykönyv. A büntetőtörvénykönyv kodifikációja jó alkalmat kínál a változtatásra - jegyezte meg az alezredes, aki az egyeztetések előtt nem akart részleteket elárulni a javaslataikról. A módosítás szükségessége jóval a mobil szondák kísérleti alkalmazása előtt felmerült.