Kártalanítja a BKV a megbilincselt nőt

A BKV belső vizsgálata megállapította, hogy jegypénztárukból került ki az a hamis bérlet, ami miatt egy fiatal nőnek egy egész napot kellett a rendőrségen töltenie. A BKV pénztárosa valakitől visszavásárolta a korábban már használt szelvényt, ezzel megsértette a munkaköri előírásokat, ezért ma elbocsátották. A fiatal nőt a BKV várhatóan kártalanítani fogja. 

A BKV csütörtökön közleményben ismerte el, hogy a jegypénztárából került ki az a hamisított bérlet, amivel hétfőn kaptak el az ellenőrök egy utast. A pénztárost rendkívüli felmondással elbocsátották, az utast pedig várhatóan kártalanítani fogják. A BKV belső vizsgálata megállapította, hogy pénztárosuk korábban jóhiszeműen visszavásárolta valakitől a bérletszelvényt. A szelvényről viszont a későbbi ellenőrzés során kiderült, hogy már korábban használták, de vegyszerrel kezelték és kitörölték belőle az érvényesség idejét.  A hamisított bérletet egy fiatal nőnek adták el, akinek egy egész napot kellett a VIII. kerületi rendőrségen töltenie, ahol fogdába zárták és meg is bilincselték - erről az [origo]-nak számolt be. Az illetékes kerületi kapitányság vezetője szerint a rendőrségi törvénynek megfelelően jártak el, mert a nővel szemben felmerült a magánokirat-hamisítás gyanúja. A Társaság a Szabadságjogokért jogvédő szervezet jogásza szerint ugyanakkor indokolatlan volt a fiatal nőt megbilincselni a kapitányság épületében, ezért panaszt tehetne a rendőrségen, az elveszett munkanapjáért pedig kártalanítást követelhet a BKV-tól.

Egy korábbi ügyben, június elején szintén bebizonyosodott, hogy a BKV pénztárából került ki hamis bérlet, amivel egy utas lebukott. Akkor az utas kifizette a hamis bérlet miatt kirótt büntetést, majd panaszt tett a BKV-nál. A belső vizsgálat során kiderült: a kérdéses pénztárban a jegyeladónak előzőleg megesett a szíve egy másik utason, aki azzal a mesével vásároltatta vissza - utóbb hamisnak bizonyult - bérletét, hogy a családban már valaki más megvette azt. A pénztáros később másnak adta el a szelvényt. Az esetet követően a szabálytalanul eljáró pénztárosokat szintén elbocsátották.  