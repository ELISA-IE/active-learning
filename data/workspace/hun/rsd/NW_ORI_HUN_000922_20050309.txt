Olvasniuk kell az előléptetéshez a mexikói rendőröknek

A golyóállómellényeken, bilincseken és szolgálati fegyvereken kívül a könyvek is mexikói rendőrök felszerelésének részeivé válnak. Legalábbis Mexikóváros egyik negyedében, ahol kötelező olvasással akarják emelni az állomány műveltségét.

Kötelező olvasással remélnek javítani a rendőrállomány műveltségén Mexikóváros egyik negyedében. A rendőröknek havonta legalább egy könyvet kell elolvasniuk, különben várhatják, hogy előléptetik őket. Mexikóban igen rossz a rendőrség megítélése, az emberek szerint a rendőrök korruptak, ügyetlenek és lusták.

Luis Sanches, Nezahualcoyotl negyed polgármestere szerint az olvasással jobb ember és jobb rendőr lesz a helyi hatóság 1100 fős állománya. A kötelező olvasmányok között olyan művek vannak, mint a Don Quijote vagy A magány labirintusa Octavio Paztól, illetve A kis herceg. 

Probléma azonban, hogy a rendőri állomány jelentős része félanalfabéta: 20 százalékuk csak általános iskolát végzett. Erre is van megoldása azonban a polgármesternek: az olvasási nehézséggel küzdőknek különórákat szerveznek. 

Arra, hogy elbliccelje a feladatot, senkinek nem lesz lehetősége, mivel rendszeresen tesztekkel ellenőrzik majd, hogy elolvasták-e a vállalt könyvet a rendőrök - írja a BBC News.