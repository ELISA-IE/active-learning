Időhúzással szerezné meg a hatalmat Schröder

Tovább tart Németországban a kormányalakítási huzavona. Bár a két nagy párt közti minimális különbség miatt az egyetlen lehetőségnek továbbra is a nagykoalíció tűnik, a keresztény- és a szociáldemokrata párt (CDU, SPD) továbbra sem tud megállapodni arról, hogy ki vezesse az országot. Szívesen maradna a kancellári székben a szociáldemokrata Gerhard Schröder, a választásokon győztes konzervatívok vezetése azonban hétfőn bejelentette: csak Angela Merkel CDU-elnökkel az élen tudják elképzelni a nagykoalíciót. A helyzetet tovább bonyolíthatja a vasárnapra eltolt drezdai választás, ahol a baloldal megelőzni nem tudja ugyan a kereszténydemokratákat, azonban kiegyenlíthetnek.

Egyértelműen a nagykoalíció mellett foglalt állást Gerhard Schröder német kancellár az egyik német tévécsatorna műsorában. Kijelentette, mindent megtesz annak érdekében, hogy a két legnagyobb párt, a szeptember 18-i választásokon győztes kereszténydemokraták (CDU) és az eddig kormányzó szociáldemokraták (SPD) közösen alkossanak kormányt.

A CDU azonban hétfői tanácskozásán úgy döntött, hogy csak Angela Merkel pártelnök vezetésével hajlandó nagykoalícióra. A választáson győztes CDU azért kénytelen komolyan elgondolkodni a nagykoalíció lehetőségén, mert a kereszténydemokraták és zöldek közti koalíciós egyeztetések a múlt héten megszakadtak, a zöldek ugyanis kijelentették: a szakadék a két tömörülés politikai elképzelései között túl széles ahhoz, hogy át lehessen hidalni. Merkel is kijelentette, hogy a nézeteltérések olyan nagyok voltak, hogy egyelőre nem is terveznek újabb egyeztetési fordulót. A CDU hiába ért el többséget a választáson, sem egyedül, sem fő szövetségesével, a szabad demokratákkal együtt nem tud többségbe kerülni. A CDU és az SPD egyelőre azonban csak annyiban tudtak megállapodni, hogy szerdán találkoznak ismét, akkor esik szó először konkrétumokról.

Az SPD vezetése a hétfői CDU-döntésre válaszul kijelentette: csak Gerhard Schröder kancellár vezetésével hajlandók belemenni a nagykoalícióba és felszólították a konzervatívokat, hogy előbb a tartalmi kérdésekről állapodjanak meg, csak utána vegyék elő a személyi ügyeket. Schröder helyzetét viszont az nehezíti, hogy pártja közel félmillió szavazattal kevesebbet kapott, mint fő riválisa, ráadásul sokan már az SPD-ben sem nézik jó szemmel hatalomvágyát, amivel mindenáron a kancellári poszt megtartására törekszik.

A Frankfurter Allgemeine Zeitung felmérése szerint az emberek jóval szívesebben látnák a kancellári székben egy esetleges nagykoalíció esetén Merkelt, mint az elhasználódott Schrödert. A lap kérdésére érkezett válaszok szerint az olvasók 47 százaléka Merkelt tartja alkalmasnak a koalíció vezetésére, ezzel szemben Schrödernek csak 23 százaléka van.

A szeptember 18-i választáson a kereszténydemokraták (CDU/CSU szövetség) 225, a szociáldemokraták (SPD) 222, a szabad demokraták (FDP) 61, a részben egykori SPD-sekből álló baloldali párt 54, a zöldek pedig 51 szavazatot szereztek.

A helyzet némileg változhat vasárnap. Ekkor tartják ugyanis a választásokat Drezdában. Itt azért kellett két héttel eltolni a szavazást, mert az egyik képviselőjelölt meghalt. A drezdai szavazás azonban nagy valószínűséggel nem tudja megfordítani az eredményt. A városban az SPD legfeljebb behozni tudja a CDU-t, ehhez azonban minden mandátumot meg kell szereznie. A nagykoalíciónak azonban ebben az esetben sincs alternatívája. A CDU és az SPD is csak akkor tud ugyanis kormányt alakítani, ha szövetségre lép a baloldali párttal, ezt a lehetőséget azonban mind a keresztény-, mint a szociáldemokraták kizárták.

A parlamentet október 18-ára kell megalakítani.