10 százalékos önrésszel lehetne lakást venni

Februártól indul a Fészekrakó-program, aminek keretében változik a lakástámogatási rendszer több eleme. Emelkedik például a gyermekek után igényelhető, szocpolnak nevezett lakásépítési kedvezmény - jelentette be Kolber István, regionális fejlesztésért és felzárkóztatásért felelős tárca nélküli miniszter szerdán a kormány ülése után.

Kolber István, regionális fejlesztésért és felzárkóztatásért felelős tárca nélküli miniszter közölte: a program - amely a szocpol emelésén túl az állami kezességvállalási lehetőséget és a lakbértámogatási programot foglalja magában - mintegy 80-90 ezer családnak, 300 ezer embernek jelenthet azonnali megoldást lakásproblémájára. A miniszter elmondta: a szocpol összege egy gyermek után a jelenlegi 800 ezer forintról 900 ezerre, két gyermek után 2 millióról 2,4 millióra, három gyermek esetében 3,2-ről 3,8 millióra, míg négy gyermek után 4-ről 4,6 millió forintra emelkedik.

 

A miniszter közölte, hogy a teljes program értéke 30 milliárd forint, ebből a szocpol emelés 6,5 milliárd forint, a félszocpol bővítése 8,8 milliárd forintos költségvetési terhet jelent. Hangsúlyozta, hogy ezen kívül a panelfelújítási programra további 8 milliárd forintot szánnak, amiből 27 ezer lakás felújítása oldható meg.

 

Az úgynevezett Fészekrakó-programban a tervek szerint olyan 30 éven aluli házaspárok és élettársak, valamint gyermeküket egyedül nevelő szülők vehetnek részt, akiknek lakásuk és elegendő megtakarításuk még nincs, viszont van annyi jövedelmük, hogy a felvett hitelt törleszteni tudják. Ők minimális - akár 10 százalékos - önerővel, állami kezességvállalással juthatnak a jövőben új vagy használt lakáshoz, amennyiben a kormány elfogadja az új lakástámogatási rendszert. Korábbi hírek szerint a fővárosi és a megyei jogú városokban használt lakást 12 millióért, újat 15-ért, más településeken pedig 8-ért, illetve 12 millió forintért lehet állami támogatással lakást venni.

 

Kolber István elmondta, hogy a tervek szerint az állami kezességgel megvásárolt lakások értékesítését 10 évig korlátoznák. A félszocpolt használt lakás vásárlására igényelhetik 35 év alatti gyermeket nevelő házaspárok, élettársak, illetve gyermeküket egyedül nevelők. A kedvezmény nem lehet nagyobb a vételár 80 százalékánál, egy gyermek után 450 ezer, kettő után 1,2 millió, három gyermek esetében 1,9 millió, míg négy gyermeknél 2,3 millió forint.

 

A lakbértámogatási programról Kolber István elmondta, hogy azzal a gyermeket nevelő rászoruló családokat kívánják támogatni. A támogatás mértéke a lakbér 30 százaléka, de legfeljebb havi hétezer forint lehet, amit az önkormányzat ugyanennyivel egészíthet ki. A lakást nem csak az önkormányzattól, de magánszemélyektől is bérelhetik a támogatást igénylők.

 

A korábbi elképzelések szerint a programhoz szükséges forrásokat részben abból teremtenék elő, hogy megszüntetnék az új lakás vásárlásához, építéséhez kapcsolódó adó-visszatérítési lehetőséget, ami jelenleg legfeljebb 400 ezer forint lehet.

 

Fecske-ház: alacsony lakbér és kötelező spórolás

 

A XI. kerületben 2003-ban adták át a Fecske-házat a Fehérvári úton, amelyben körülbelül 90 család kapott lakást a több ezer jelentkezőből. A PHARE-támogatással megvalósuló program lényege, hogy pályázat útján olyan fiatalok kaphatnak itt lakást, akik vállalják, hogy az olcsó lakbér mellett megtakarítanak némi pénzt. A ház egyik lakója, Nádasdi Imréné az [origo]-nak elmondta: 5 évre kaptak lakást, de ez egy alkalommal újabb 5 évvel meghosszabbítható. A 40-50 négyzetméteres lakásokért nyáron kevesebb, mint 25 ezer forintot, télen pedig valamivel több, mint 30 ezer forintot kell az önkormányzatnak fizetni, ez az összeg azonban a lakbéren, a távfűtésen és a vízdíjon kívül azt az összeget - mintegy 15 ezer forintot - is tartalmazza, amit az önkormányzat a lakók részére a lakáskasszába befizet. Ezt az összeget a párok a lakás elhagyásakor egy összegben megkapják, és új lakás vásárlására fordíthatják.

 

Szintén 2003-ban adtak át egy hasonló bérlakást a II. kerületben, a Lajos utcában. Ide 50 család költözhetett be. Az ötven helyre majdnem négyszeres volt a túljelentkezés. A bérlőknek itt csupán négyzetméterenkénti 350 forintot kell fizetniük lakbér gyanánt (a piaci ár ennek több mint ötszöröse), ebben még a közös költség is benne van. A bérlőknek szntén öt évük van a beköltözéstől számítva arra, hogy annyi pénzt összegyűjtsenek, amely lehetővé teszi számukra saját lakásba költözést, kötelező befizetés azonban itt nincs. A pályázati feltételek alapján csak azok a II. kerülethez kötődők pályázhattak, akiknek a beköltöző hozzátartozókkal együtt az egy főre eső bruttó jövedelme nem éri el a mindenkori minimálbér háromszorosát.

 

Magyarország lakásállományának ugyanakkor csupán 8 százalékát teszik ki a bérlakások, míg Nyugat-Európában 30-35 százalékot is eléri ez az arány