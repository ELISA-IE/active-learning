Tagadja a népirtást Darfúrban az ENSZ- jelentés

Az ENSZ kizárta annak lehetőségét, hogy népirtás folyna Nyugat-Szudánban. Ezt Szudán külügyminisztere közölte a darfúri válságról készülő ENSZ-jelentés kapcsán. Kofi Annan ENSZ főtitkár ígéretet tett arra, hogy hamarosan publikálják majd a darfúri helyezettel foglalkozó jelentést. Nyugat-Szudánban hetvenezer ember halt meg, 2003 ősze óta és több mint kétmillióan kényszerültek menekülttáborokba a tartományban garázdálkodó milicisták miatt.

Az ENSZ szerint nem minősül népirtásnak a darfúri válság. Szudán külügyminisztere szerint a nyugat-szudáni válságövezetről elkészült ENSZ-jelentés nem minősíti népirtásnak a válságot. "Van egy példányunk a jelentésből, és az nem említi, hogy népirtás folyna" - jelentette ki Musztafa Oszmán Izmail szudáni külügyminiszter.

A nyugat-szudáni tartományban 2003-óta, amióta két ellenzéki szervezet fegyveres akciókba kezdett, kormánypárti arab milicisták pusztítják a lakosságot. A magukat dzsandzsavídeknek nevező milicisták eddig több mint hetvenezer embert öltek meg, és kétmillióan kénytelenek miattuk menekülttáborokban élni, borzalmas körülmények között.

Kofi Annan ENSZ-főtitkár az Afrikai Unió (AU) hét végi találkozóján kijelentette, hogy "függetlenül attól, hogy a bizottság hogyan definiálja, kétségtelen, hogy súlyos bűnöket követtek el" Darfúr tartományban. Annan ígéretet tett arra, hogy igyekszik elérni a Biztonsági Tanácsban: szankciókkal vegyék rá Szudánt a helyzet javítására.

A világszervezet az után küldött vizsgálóbizottságot a térségbe, hogy az Egyesült Államok népirtásnak minősítette a Darfúrban zajló eseményeket. Az öttagú bizottság az olasz Antonio Cassese bíró vezetésével igyekszik eldönteni, hogy népirtásnak minősül-e a pusztítás Darfúrban.

Bajok a meghatározás körül

Az ENSZ-nek pontos meghatározása van a népirtásra. Egy konfliktus abban az esetben minősül népirtásnak, ha arra irányul, hogy "részben vagy egészen megsemmisítsenek egy nemzeti, etnikai, faji vagy vallási csoportot". Amennyiben az ENSZ- népirtásnak minősít egy konfliktust, a tagállamoknak kötelessége fellépni, hogy megakadályozzák a pusztítást.

A világszervezetben az is felvetődött, hogy a Nemzetközi Büntetőbíróságon (ICC) vonják felelősségre azokat, akik Darfúrra szabadították az arab milicistákat. A javaslat azonban megbukott az USA ellenkezése miatt, az Egyesült Államok saját katonái védelmében ugyanis nem ismerik el a testület joghatóságát.

Amennyiben az ENSZ mégis a szankciók mellett dönt, a szudáni kormányzat megtagad minden együttműködést. "A szanciók nem segítenek darfúron" - jelentette ki Izmael szudáni külügyminiszter. Ugyanakkor Kartúm valamelyest enyhébb hangot üt meg a korábbinál. Ígéretet tettek arra, hogy vizsgálatot indítanak egy múlt heti légitámadás ügyében, amely száz nőt és gyereket ölt meg.