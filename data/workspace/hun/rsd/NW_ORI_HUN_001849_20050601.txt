Támogatja a kormány a Budapest Airport eladását

A Budapest Arport hetvenöt százalék mínusz egyszavazatnyi részének értékesítéséről döntött a kormány. A Budapest Airportot elsősorban szakmai befektetőnek akarják értékesíteni.

A kormány szerdai ülésén egyetértett a Budapest Airport Rt. 75 százalék mínusz egy szavazatot megtestesítő részvénycsomagjának az értékesítésével. A repülőtér ingóságainak tulajdonjoga a működtető társaságé lesz - jelentette be a kormány ülését követően a kabinet szóvivője.

"Az értékesítés pályázat útján történhet, szakmai befektető vagy annak jelentős részvételével alakult konzorcium számára" - közölte László Boglár. Hozzátette, hogy a pályázat kiírásáról az ÁPV Rt. a következő napokban dönt. A kormány elfogadta, hogy a Budapest Airport és a kormány közötti vagyonkezelői szerződést hosszú távú, határozott idejű szerződéssé alakítsák. A szóvivő megjegyezte: ez biztosítja a befektető számára befektetései megtérülését, az államnak pedig garanciális elemeket tartalmaz.