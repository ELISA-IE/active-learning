Helikopter-leszálló építésére kötelezik a kórházakat

A sürgősségi osztállyal rendelkező kórházaknak jövőre előírják, hogy létesítsenek helikopter-leszállót. Jelenleg ugyanis csupán tíz kórházban van ilyen. Leszálló nélkül pedig gyakran lassabban jut el a beteg egy kórházba, mintha mentőautóval vinnék - írja a Népszabadság. 

Jövőre jogszabályban írják elő a sürgősségi osztályokkal rendelkező kórházakat arra, hogy megfelelő helikopter-leszállót létesítsenek. A kormányzat célja ugyanakkor, hogy már az idén megtörténjen a légi mentés átalakítása. Jelenleg ugyanis csupán tíz intézmény tud légi mentőt fogadni - írja a Népszabadság. Emiatt több kórházba csak lassan jutnak el a levegőben szállított betegek, ugyanis gyakran csak az intézménytől 10-15 perces autóútra tudnak csak leszállni. 

A lapnak nyilatkozó Takács Zoltán, az Országos Mentőszolgálat (OMSZ) főigazgatója szerint az ország több helyére ráadásul nem érnek el szintidőn belül a mentőgépek. Hivatalosan a légi mentőknek is 15 percük lenne a balesethez való kiszállásra, mint a mentőautóknak, ám ez csak a mentőhelikopter-bázisok 60 kilométeres körzetében biztosítható. Miskolcon, Debrecenen, Pécsen, Balatonfüreden és Budapesten kívül máshol ugyanakkor nincs ilyen bázis. Az idős gépek - a legfiatalabbak is 12 évesek - ráadásul éjszaka nem is tudnak repülni, mivel nincs kivilágított leszállópálya - írja a Népszabadság. 