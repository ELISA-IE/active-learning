Hónapokig nem módosul a magyar alapkamat

Nem emel kamatot hétfőn a Nemzeti Bank - vélik a pénzügyi elemzők a Reuters novemberi felmérésében és jelentősen felfelé módosították az államháztartás jövő évi hiányáról szóló előrejelzésüket. 

Se kamatemelést, se kamatcsökkentést nem vár a következő három hónapban a Magyar Nemzeti Bank Monetáris Tanácsától a Reuters által megkérdezett 28 elemző. Ugyanilyen határozottan nyilatkozott egy másik Reuters felmérés 14 devizakereskedő résztvevője is.

Az elemzők majdnem egyöntetűen azt gondolják, hogy decemberben és novemberben sem változik a 6 százalékos jegybanki alapkamat. Két hónappal ezelőtt még - szintén egyhangúlag - két-három kamatcsökkentést jeleztek előre az év végéig a szeptemberi elemzői felmérés résztvevői .

Jelentős forintzuhanásra azonban akkor sem számít a piac, ha az MNB változatlanul hagyja, az EKB pedig megemeli kamatait a jövő héten. A devizakereskedők konszenzusa szerint a következő napokban az euróhoz viszonyítva 252 és 254 közötti sávban mozog majd a forint. Az elemzők ugyanakkor 254 forintos árfolyamot jeleznek előre december és január végére.

Az elemzők az év végére 3,3, a jövő év végére pedig 1,95 százalékos éves inflációt várnak. Igaz, a 2007-es, átlagos inflációra változatlan, 2,95 százalék maradt az előrejelzés, ami azt mutatja, hogy a szakemberek bíznak a jegybank és a kormány közös, háromszázalékos, középtávú inflációs céljának teljesülésében. 

A novemberi felmérésben egy százalékkal emelték az államháztartás hiányára vonatkozó előrejelzésüket a szakemberek, így a bruttó hazai termék (GDP) 8 százalékát kitevő hiányt valószinűsitenek a választások évére, a nyugdíjreform költségeinek levonása nélkül. A legpesszimistább elemző szerint 10 százalékot is elérheti a hiány.

Az elemzők szerint 2007-ben és 2008-ban nincs kilátás a szükséges 4,5 százalékos hiány lefaragására, ezért csúszik az euró bevezetése. A konszenzus szerint várhatóan csak 2013-ban fizethetünk Magyarországon euróval. Két héttel ezelőtt, egy szélesebb elemzői mintán végzett, londoni Reuters felmérés 2012-re tette az euróbevezetés valószinű időpontját Magyarországon és Lengyelországban.

Az elemzők felemelték előrejelzéseiket a GDP növekedésére. A konszenzus négy százalékos gazdasági növekedésre számít 2005-ben és 2006-ban is, 30, illetve 10 bázisponttal többre, mint egy hónapja. A várakozás szerint a harmadik negyedévben, éves szinten 4,55 százalékkal bővült a gazdaság.

Javultak a kereskedelmi mérleg hiányáról szóló előrejelzések is: 2005-re 2,86 milliárd euró hiányt várnak az elemzők, 150 millió euróval kevesebbet, mint egy hónapja, a 2006-os előrejelzés pedig 300 millió euróval csökkent, 2,95 milliárd euróra. A változás 40 millió euróval (6,96 milliárd euróra) javitja a folyó fizetési mérleg hiányát, 2006-ra pedig 50 millió euróval, 7,3 milliárd euróra még emelkedett is a konszenzus, .