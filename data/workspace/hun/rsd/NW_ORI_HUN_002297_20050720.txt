Kaphatunk az EU-tól a veszélyes üzemek miatt

Súlyos büntetés is lehet a vége, ha nemteljesítési eljárást indít Magyarország ellen az Európai Bizottság, mivel a parlament nem építette be határidőre a közelmúltban korszerűsített, veszélyes üzemekről szóló uniós irányelvet a katasztrófavédelmi törvénybe - írja a Népszabadság. 

A parlament a tűz- és katasztrófavédelmi törvények módosítására benyújtott javaslatok közül eddig csak a feles többséget igénylő pontokat szavazta meg, jóllehet Brüsszel július elsejéig adott időt a jogharmonizációra - írja a Népszabadság. A módosítás számos más pontjának megváltoztatására a kormány és az ellenzék közötti huzavona miatt nem került sor a tavaszi ülésszak alatt, ezért most nemteljesítési eljárást indíthat Brüsszel Magyarország ellen.

Ilyen esetekben először magyarázatot kérnek, majd az esetleges további késlekedés következménye akár súlyos büntetés is lehet. Hasonló okokból már folyik eljárás Ausztria, Belgium, Franciaország, Németország, Írország és Portugália ellen - írja a Népszabadság. 