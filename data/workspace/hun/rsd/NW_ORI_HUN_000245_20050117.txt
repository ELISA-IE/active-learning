Amerikai kórház épül Budapesten

Az Egyesült Államok segítségével Magyarországot közép-európai regionális egészségügyi központtá szeretnék alakítani. Ennek első lépése egy amerikai kórház felépítése lenne, mely másfél éven belül elkészülhet a fővárosban - írja a Népszabadság.

Az Egyesült Államok segítséget nyújt ahhoz, hogy Magyarország regionális egészségügyi központ legyen - jelentette be Rácz Jenő egészségügyi miniszter, miután hazaérkezett az Egyesült Államokból. Az öt évre szóló megállapodás aláírása után a konkrét tervekről is szó esett: az USA-nak javaslatai vannak a sürgősségi ellátásról, a logisztikai rendszerek átadásáról, a direkt kutatási programokról. Első lépésként pedig kórházat szeretnének építeni Budapesten, ahol az Egyesült Államokban alkalmazott technológiát használnák - írja a Népszabadság.