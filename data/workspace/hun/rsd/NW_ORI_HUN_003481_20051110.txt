A bankadó sújtja az FHB-t

Az előirányzottnál több saját hitel folyósításáról, és a vártnak megfelelő6,5 milliárd forintos adózott eredményről számolt csütörtökön a tőzsde honlapján közölt gyorsjelentésében a Földhitel- és Jelzálogbank (FHB).

A pénzintézet január elejétől szeptember végig 10 milliárd 697 millió forint nettó kamatjövedelmet ért el, ami 14,5 százalékos növekedést jelent az előző év hasonló időszakában produkálthoz képest. A bank működési nyeresége ugyanekkor 22,6 százalékkal 13 milliárd 863 millió forintra emelkedett. A társaság adózás utáni nyeresége ez alatt 12,5 százalékkal 6 milliárd 501 millió forintra nőtt. 

Kevésbé szép adatokhoz jutunk, ha a bank idei harmadik negyedévének adatait hasonlítjuk össze a tavalyi év hasonló időszakának mutatóival. A nettó kamatjövedelem 4 milliárd 172 millióról 4 milliárd 178 millió forintra emelkedett, ami csak előjelében mutat növekedést, valójában azonban stagnálást jelent. A társaság adózott eredménye pedig 2 milliárd 466 forintról 1 milliárd 972 millió forintra csökkent, ami 20 százalék körüli visszaesés.

A gyorsjelentés szerint ebből 8 százalékot a bankokat sújtó különadó okozott, az eltérés fennmaradó részét pedig a nettó díjbevételek csökkenése és a működési költségek növekedése magyaráz. A dokumentum értékelése szerint a január elejétől szeptember végig tartó időszakban összhangban áll a bank idei terveivel.

A dokumentum emellett emlékeztet arra is, hogy a korábbi évekhez képest idén lassabban nőtt a bank lakosság lakáscélú hitelállomány. Míg 2003-ban 730 milliárd forinttal 93,7 százalékkal tavaly 402 milliárd forinttal 26,7 százalékkal emelkedett, addig idén szeptember végéig csak 263 milliárd forinttal, 13,8 százalékkal nőtt a lakossági lakáscélú hitelállomány. A lakáshitelek állománynövekedésének évközi dinamikáját vizsgálva azonban folyamatos javulás figyelhető meg. A szeptember havi állománynövekedés ugyanis már meghaladja 2004. év legjobb hónapját.

Az állományon belül jelentős eltérés mutatkozik a forint, illetve devizahitelek növekedésében. Míg a forinthitelek az első három negyedév alatt mindössze 36 milliárd forinttal, azaz 2,1 százalékkal emelkedtek, addig a devizahitelek állománya 227 milliárd forinttal, 156,3 százalékkal növekedett. A devizahitel-állomány 90,8 százalékát a nem euró devizahitelek, elsősorban a svájci frank hitelek teszik ki.

A jelentés arról is beszámol, hogy a saját hitelezés növekedése, dinamikája meghaladta a tervezettet és jelentős mértékben járult hozzá a teljes hitelállomány terven felüli növekedéséhez. A harmadik negyedév során a bank 16,1 milliárd forint, az év első három negyedévben pedig összesen 34,8 milliárd Ft hitelt folyósított közvetlenül az ügyfeleinek.

Az FHB legnépszerűbb terméke a harmadik negyedévben is változatlanul a használt lakás megvásárlásához nyújtott hitel maradt, amely a harmadik negyedévi folyósítás 36,6 százalékát adta. Ugyanakkor az általános célú jelzáloghitelek folyósítása negyedévről negyedévre közelíti meg a használt lakásvásárlási hitelekét, a harmadik negyedévben már a teljes folyósítás 31,2 százaléka volt általános célú jelzáloghitel. Az építési hitelek részaránya 17,6 százalék volt. 

Giczi József