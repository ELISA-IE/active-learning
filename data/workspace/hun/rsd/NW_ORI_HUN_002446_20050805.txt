Megnyugodhatnak a devizaadósok

Kedvez az európai és a svájci jegybank kamatpolitikája a devizában eladósodottaknak, a közeljövőben ugyanis nem várható kamatemelés. A forintalapú hitelek csak a lakáskölcsönöknél versenyképesek- írja a Világgazdaság.

Egyelőre nincs mitől tartaniuk a devizaalapú hitelt felvett magyar adósoknak. Mind az Európai Központi Bank, mind a svájci jegybank változatlanul hagyta legutóbbi ülésén az irányadó kamatlábat. A várakozások szerint idén már nem várható semmilyen elmozdulás. Elemzők szerint csak jövőre lehet Svájcban egy kisebb mértékű kamatemelés. Ez kedvezőtlen fordulat lehet a magyar háztartások többségének, zömük ugyanis svájci frankban adósodott el.

Szintén kedvező a forint stabil árfolyama: megszűntek az utóbbi két évre jellemző árfolyamkilengések. Egy enyhe emelkedés hatása ugyanakkor nem kibírhatatlan. 260 forintos árfolyam esetén a negyvenezres havi törlesztőrészlet nagyjából havi kétezer forinttal emelkedne. Egy drasztikusabb gyengülésnek pedig minimális az esélye. 

A forintalapú kölcsönök egyelőre csak a lakáshiteleknél versenyképesek, ám közülük is csak a támogatott konstrukciók - írja a Világgazdaság.