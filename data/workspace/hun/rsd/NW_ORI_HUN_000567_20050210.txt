Kisebb a vártnál az USA külkereskedelmi hiánya

Csaknem 4 milliárd dollárral csökkent a novemberi szinthez képest az Egyesült Államok külkereskedelmimérleg-hiánya. Az elemzők nagyobb hiányt vártak decemberre.

A múlt év utolsó hónapjában az amerikai külkereskedelmi deficit 56,4 milliárd dollár volt, novemberben 60,3 milliárd dolláros hiányt regisztrált az Egyesült Államok kereskedelmi minisztériuma. A Dow Jones Newswires-CNBC által megkérdezett 21 elemző a decemberi amerikai külkereskedelmi hiányt 57 milliárd dollárra várta.

A decemberi hiánnyal együtt az amerikai külkereskedelem éves hiánya rekord összeget, 617,7 milliárd dollárt ért el. Ebben az amerikai kereskedelmi minisztérium már egy 59,3 milliárd dollárra korrigált novemberi hiányt vett figyelembe. A külkereskedelem éves hiánya egyetlen év alatt csaknem negyedével nőtt.

Kína duzzasztja a hiányt

Decemberben megugrott az export, és 100,2 milliárd dollárt ért el, ezzel az amerikai kivitel éves értéke 1,15 billió dollár lett. Az import azonban 1,76 billió dollárt tett ki. Az éves amerikai külkereskedelmi hiány több mint negyede, 162 milliárd dollárnyi Kínával szemben keletkezett, 196,7 milliárdos amerikai import után.