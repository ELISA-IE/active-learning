Gyengül a forint a londoni robbantások hírére

A londoni robbantásokat követően a nemzetközi pénz- és tőkepiacokon kisebb pánik tört ki, a befektetők szabadulni igyekeztek a részvényektől, a hosszú lejáratú állampapírok iránt viszont megnőtt a kereslet. A feltörekvő piaci valuták gyengülni kezdtek.

A magyarországi bankközi piacon is hektikus mozgásba kezdtek a devizaárfolyamok, a megélénkülő forgalomban a forint mintegy 40 fillérrel 248,50/60 forintra gyengült a reggeli nyitáshoz képest. A dollárral dél körül 207,90/248,00 forinton kereskedtek, 40 fillérrel erősebben a nyitáskori szintnél. 

Az állampapírpiacon a hozamszintek a hosszabb lejáratokon 5-15 bázisponttal emelkedtek az eladások hatására. 

A robbantások híre akkor érte az állampapírpiacot, amikor a kereskedők már benyújtották ajánlataikat a mai 2010/B és 2015/A államkötvény-aukcióra, ezért azok eredményét a robbantás még nem befolyásolta - mondják a piacon, ahol további hozamemelkedést és forintgyengülést várnak.

Suppan Gergely, a Takarékban elemzője az [origo]-nak elmondta, hogy a feltörekvő piaci valuták - a forint és a zloty is - gyengülni kezdtek a londoni robbantások hírére. Ezekről a piacokról kivonják a befektetők a pénzeket, és biztonságosabb európai és amerikai állampapírokba vagy például svájci frankba fektetnek.

Megállt a zuhanás a tőzsdén

A londoni robbantásokat követően a Budapesti Értéktőzsdén (BÉT) a csütörtök reggel óta csökkenő BUX index zuhanni kezdett, de dél tájban stabilizálódott.

Lányi Bence, a Raiffeisen Bank Rt. piaci elemzője elmondta, hogy a nyugat-európai piacokhoz hasonlóan az angol fővárosban történtek 3 százalékos csökkenést idéztek elő a tőzsdén. A szakember a nemzetközi tőzsdéken délutánra visszamozdulást vár, ami várakozása szerint a BÉT-en kevésbé érvényesül.

A magyar piacon eleve csökkenést vártak a brókerek az előző időszak tőzsdei csúcsai miatt - jelezte Lányi Bence. Utalt arra, hogy a pozitív befektetői hangulat a makrogazdasági kockázatok miatt törékeny. 

Az előre jelzett korrekciót a londoni hírek indították el, de akár más fejlemények is kiválthatták volna - mondta a piaci elemző.