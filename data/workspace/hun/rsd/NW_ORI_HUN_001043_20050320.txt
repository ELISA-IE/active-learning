Ismét óriás békejel égett a Hősök terén

Vasárnap este másodszor láthatott hatalmas lángoló békejelet az, aki fölülről nézte a budapesti Hősök terét. Az erőszakmentes világért küzdő demonstrálók fáklyákkal a kezükben álltak körbe, este tízig pedig koncertek is szórakoztatják az összegyűlteket. A tavalyi békejel olyan jól nézett ki, hogy a BBC és a CNN is műsorára tűzte bemutatását.

Baloldali civil szervezetek a Humanista Mozgalom vezetésével másodszorra is megszervezték vasárnap estére a lángoló békejelet a Hősök terére. Idén a tavalyinál kétszázzal több, összesen 1700 ember állt fáklyával a kezében egy nagy békejel alakzatban. Az első lángoló békejelet az iraki elleni tiltakozás motiválta, és több más külföldi pacifista demonstrációhoz kapcsolódott. Az elmúlt napokban ismét világszerte béketüntetéseket szerveztek az iraki háború kezdetének évfordulóján, de a magyar fáklyás tüntetés ezúttal nem Irakra van kihegyezve. Általában a világbéke és az erőszakmentesség a szervezők követelése. A szervezők hivatalos álláspontjukban többek között azt követelik, hogy a világ kormányai a fegyverkezésre szánt pénzt inkább szociális célokra költsék. Arra külön felhívták a résztvevők figyelmét, hogy pártemblémát ne vigyenek magukkal. Tűz-zsonglőrök és zenekarok is szórakoztatják idén a tüntetőket.

A tavalyi békejel rendkívül látványos volt, a fotósok egy daru tetejéről készíthettek képeket róla. A fáklyás Hősök tere bejárta a világsajtót, többek között a BBC és a CNN is bemutatta.