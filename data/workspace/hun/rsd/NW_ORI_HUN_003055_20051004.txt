Viasszal pótolhatták a hiányos bronzszobrot

Bronz helyett viaszból volt József Attila hódmezővásárhelyi emlékművének több alakja, amikor vasárnap Áder János fölavatta azt - állítja a Képzőművészeti Lektorátus szakértője. A szobor alkotója ezt tagadja. Egy hétfőn délután készült fotó tanulsága szerint azonban szobor kérdéses részeit levették a kompozícióról - írja a Népszabadság.

Hódmezővásárhelyen elterjedt hétfőn, hogy "átverés" volt a József Attila-emlékmű vasárnapi avatása: a kompozíciónak csak bizonyos részeit sikerült bronzból kiönteni határidőre. A szoborcsoport felső, szimbolikus részét, a költő alakjának helyt adó széket, és az asztali lámpát. Nem fémből készült viszont József Attila alakja, továbbá a Mama és a két gyerek figurája. Prokai Gábor, a Képző- és Iparművészeti Lektorátus művészeti osztályának vezetője szerint az avatás időpontjában hozzáértő számára teljesen nyilvánvalóan látszott, hogy a figurális részek nem fémből készültek. Egy hétfőn délután készült fotó tanulsága szerint a szobor kérdéses részeit le is vették a kompozícióról.

Helyi szobrászok szerint a szobor alkotója nem készült el időben az emlékművel. Vasárnap délután Áder János, a Fidesz frakcióvezetője mégis felavatta a szobrot. Áder Jánost az ügyben a Népszabadság nem tudta megkérdezni, a Fidesz sajtóosztályán azt a felvilágosítást adták, hogy a szobor valódi bronzból készült, és az időjárás viszontagságaitól védendő viasszal vonták be.

Kligl Sándor a szobor alkotója a Népszabadság megkeresésére indítványozta, hogy a napilap tudósítója kedden vele együtt menjen el Hódmezővásárhelyre, és ő bebizonyítja, hogy a szobor minden része bronzból készült. Arra a javaslatra, hogy kerüljön erre sor még hétfő délután, azt felelte, hogy akkor nem ér rá. 

Hódmezővásárhelyi képzőművészkörökben már korábban felháborodást keltett, hogy az emlékmű megalkotására nem írtak ki pályázatot. Úgy tudták, 25 millió forintot fizet ki a város a kompozícióért. Lázár János polgármester "több mint húszmillióról" beszélt újságírói kérdésre válaszolva, és azt mondta, csak 30 millió felett kötelező pályázatot kiírni.