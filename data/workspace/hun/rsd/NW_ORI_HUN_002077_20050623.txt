Harcra készül a lebukott védett tanú

A maffia bosszújától tart egy volt kommandós rendőr, aki egy emberölési ügyben különösen védett tanúként tett vallomást. A gyilkos bandát az ő segítségével kapták el, kilétét azonban nem sikerült titokban tartani. Amióta lebukott, többször megfenyegették, rendszeresen figyelik a mozgását. A férfi ezért két éve minden percben harcra készül: riasztókkal szerelte fel házát és a műhelye udvarát is, emellett esténként késsel és tomfával edz. 

- Ez nem egy kitűzött ütközet. Nem tudod, hogy mikor és hányan jönnek. De eljönnek, az biztos. Még tévézés közben is azon gondolkodom, éppen védhető-e a ház, honnan érhet támadás - avatott be gondolataiba egy volt kommandós rendőr, aki a maffia bosszújától tart, amiért különösen védett tanúként segített lebuktatni egy rablógyilkos bandát.

A fiatalember, aki azt kérte, a cikkben nevezzük Lacinak, egy négy évvel ezelőtti rablógyilkossági ügyben tudott meg olyan részleteket, amelyek később perdöntőnek bizonyultak, részben az ő vallomása alapján sikerült elfogni a banda több tagját, akiket időközben jogerősen elítéltek.

Laci még mielőtt vallomást tett volna, azt kérte a hatóságoktól, hogy kilétét tartsák titokban a gyilkosok előtt. Ezért különösen védett tanúként tett vallomást, mert így nem kellett megjelennie a nyilvános tárgyalásokon. Csak egy nyomozási bíró és az ügyészség, illetve a rendőrség néhány tagja tudhatta volna, hogy ő a titkos tanú. A per során azonban a vádlottak elkezdtek gyanakodni rá. Később egyértelműen kiderült, hogy ő a titkos tanú: az egyik védőügyvéd a per másik különösen védett tanúját - akit már korábban beazonosítottak, ezért személyesen is megidézhetővé vált - addig kérdezgette, amíg el nem szólta magát és ki nem derült, ki a per másik titkos tanúja.

A volt kommandóst azóta többször is megfenyegették. Egyszer az egyik vádlott rokona leszorította autóját az útról, majd indulatosan hadonászva azt mondta, nem hagyja annyiban, hogy rokonát 10 évre lecsukják Laci miatt. A fiatalember azonban nem a hadonászó rokontól ijedt meg, hanem egy névtelen telefonálótól, aki higgadtan beszélt vele és azt mondta: nagy baj lesz abból, ha nem lehet visszacsinálni a vallomását. Emellett egy éve cirkálnak a háza környékén: egy autó rendszeresen, nagyon lassan köröz a háza előtt. Tavaly nyáron pedig egy férfi, aki az arcát eltakarta, fényképeket is készített az udvaráról és a házáról.

Laci szerint azért figyelik meg, mert készülnek ellene, biztos benne, hogy bosszút állnak rajta. Bár feljelentést is tett a fenyegetések miatt, a rendőrség nem indított nyomozást, mert nem értelmezhetőek jogilag életveszélyes fenyegetésként Laci haragosainak eddigi cselekedetei. Ezért úgy érzi, hogy csak magára számíthat, nagyon megbánta, hogy tanúskodott. "Nekem ezután az az okosságom, hogy igazságot  csak Isten szolgáltat, másnak ne tanúskodj" - mondta.

Mivel egyedül kell magát megvédenie, riasztóberendezést szerelt mindenhová a házában és az udvaron is. Emellett újra gyakorolni kezdte a rendőrségnél tanultakat, késsel és tomfával is edz esténként.

A most autószerelőként dolgozó férfi amellett, hogy megerősítette otthona védelmét és készül a szerinte várható összecsapásra, új életet is kezdhetne a tanúvédelmi program keretében. Mint mondta, azért nem tudja eldönteni, hogy mit csináljon, mert a kisvárosban, ahol él, már ismert szerelőnek számít, kiterjedt ügyfélkörrel, jó fizetéssel. Attól tart, ha elköltözik, nulláról kellene mindent kezdenie, sokkal alacsonyabb életszínvonalon. Az [origo]-nak azt mondta, a rettegéstől nagyon sokat öregedett és már annyira kikészült, hogy valószínűleg inkább az új életet választja. Hozzátette: két éve minden nap azon örlődik, mit csináljon, élettársa ugyanis nem hajlandó elköltözni.

Laci történetét megelőzően az [origo] már beszámolt egy másik különösen védett tanú esetéről is, akinek szintén rettegés lett az élete, mert a vádlottak abban az esetben is rájöttek, ki vallott ellenük. K.B. esete kapcsán Miszori László, az ügyben első fokon eljáró Pest Megyei Bíróság büntetőkollégiumának vezető bírája azt mondta, megdöbbentette, amikor megtudta, hogy a védett tanút sikerült megneveznie a vádlottak jogi képviselőinek. Miszori szerint ugyanis az volt az első eset, hogy beazonosítottak egy védett tanút a Pest Megyei Bíróságon.

K.B. esete kapcsán megkerestük Borai Ákost, a tanúvédelmi program és a különösen védett tanú intézményének kidolgozóját, a Belügyminisztérium jogi főosztályának korábbi vezetőjét is. Borai akkor azt mondta, hogy nem jelenthet sohasem százszázalékos védelmet a különösen védett tanúi státus, mindig van kockázata a tanúskodásnak. Megjegyezte ugyanakkor, hogy a magyar jogi szabályozásban - ami szerinte európai viszonylatban az egyik legkorszerűbb - van mód arra, hogy eltüntessenek valakit. Erre a tanúvédelmi program szolgál. Ugyanakkor az, hogy valaki védett tanú volt, nem jelenti, hogy automatikusan bekerül a tanúvédelmi programba - mondta.

Komáromi Gergely