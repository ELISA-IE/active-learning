Közel száz embert bocsátanak el az Operától

A Népszabadság információi szerint 89 tagjától válik meg a Magyar Állami Operaház. A közelmúltban átvilágították az Operaház működését és megállapították, hogy alkalmazottainak száma 89-cel túllépte a korábban jóváhagyott létszámot. 

Megállapodott az Operaház működésének változásairól Hiller István, a nemzeti kulturális örökség minisztere és Szinetár Miklós, az Operaház főigazgatója. Ezt megelőzően átvilágították az intézményt, és működését összehasonlították Európa jelentős operaházaiéval. Benedek András, a minisztérium közigazgatási államtitkára az elbocsátásokról annyit mondott a Népszabadságnak: a költségvetési intézményeknek jóváhagyott létszámuk van, az Operaház mára ezt 89-cel túllépte, ezért szükséges a leépítés. Az intézményben összesen majdnem ezeregyszázan dolgoznak. Szinetár Miklós közölte: hosszú vita eredménye ez a megállapodás. A minisztérium azt szerette volna, ha több tagtól válnak meg, ő ragaszkodott az előírt létszám betartásához. 

A megállapodás kimondja azt is, az Operaház alaptámogatása 2005-ben 5,5 milliárd forint, és az NKÖM kezdeményezi, hogy a kormány ezt az összeget - egyszeri támogatással - 800 millió forinttal egészítse ki.