Csatlakozik a Oneworldhöz a Malév

A világ legnagyobb légitársaságait tömörítő szövetség tagjává válik a Malév. A Oneworld még májusban invitálta soraiba a nemzeti légitársaságot, a csatlakozásról szóló dokumentumot kedden írták alá a légitársaság és a szövetség képviselői. A csatlakozási folyamatban, amely várhatóan 15 hónapig tart, a Malévot a Finnair segíti majd. Veres János pénzügyminiszter szerint a Malév csatlakozása felértékeli a Ferihegyi repteret is. Az utasok leghamarabb 2006 májusától élvezhetik a Oneworld-tagság nyújtotta előnyöket.

Felveszi soraiba a Malévot a világ egyik legnagyobb légitársaság-szövetsége, a Oneworld. A szövetség a legnagyobb légitársaságokat tömöríti: tagja az American Airlines, a British Airways, a Cathay Pacific, az Iberia, az Air Lingus, a Finnair és a Quantas, jelenleg folynak a tárgyalások a Japan Airlines csatlakozásáról. Ha befejeződik a bővítési folyamat, a Oneworld tagjai 141 országba, 689 célállomásra repülnek majd.

A csatlakozást megörökítő dokumentumot Gönci János Malév-vezérigazgató és John McCulloch, a Oneworld első számú vezetője látta el kézjegyével. Veres János pénzügyminiszter szerint a Malév csatlakozása a Oneworldhöz egyaránt szolgálja "a cég, Magyarország és a dolgozók érdekeit". 

Veres ugyanakkor emlékeztetett arra, hogy a Budapest Airport privatizációjának befejezése után a Malév kerül sorra. A pénzügyminiszter az [origo] kérdésére közölte: a Budapest Airportra adott árajánlatokat felfelé mozdította, hogy a reptér legnagyobb felhasználója, a Malév csatlakozik a Oneworldhöz. Kóka János gazdasági miniszter szerint az egyezmény aláírásával ismét érték teremtődött. Kóka szerint azzal, hogy a Malév belép a Oneworld kötelékébe, a régió legversenyképesebb légiközlekedési vállalata lesz.

"A Malév utasai 2006 május 31-től, a nyári menetrend életbelépésétől élvezhetik először a Oneworld-tagság előnyeit." - mondta az [origo]-nak Gönci János, a Malév vezérigazgatója. Gönci elmondta: a Oneworld tagjaitól a Maléven keresztül vásárolhatják meg a repülőjegyeket. Az American Airlinesszal komoly tárgyalásokat folytat a Malév, hogy Európa valamennyi nagyvárosában össze tudják hangolni a csatlakozásokat. Gönci szerint kismértékben csökken majd a jegyár. A vezérigazgató fontosnak tartotta kiemelni, hogy a Oneworld teljes hálózatán bevezetik az e-ticketing rendszert, tehát az utasok az összes járatra az internetről rendelhetik meg a jegyüket - ez is csökkenti az árat, hiszen az utasok megspórolják a jegykiállítási díjat.

A sajtótájékoztatón elhangzott: a Oneworld elsődleges feladatának az egymás mellé illeszthető terjeszkedést tekinti, nem akar egymást átfedő légitársaságokat bekapcsolni rendszerébe. John McCulloch, a Oneworld első számú vezetője elmondta: a hosszú távú terveik szerint a Malév lesz a bázis-légitársaság Közép- és Kelet-Európában. "A légiközlekedés piaca Oroszországban és Kelet-Európában rohamosan változik, úgyhogy egyelőre nem tervezzük, hogy tovább lépjünk. Egyelőre a fejlesztés és a konszolidáció a legfontosabb feladat" - nyilatkozta az [origo]-nak John McCulloch.

Barsi Szabó Gergely