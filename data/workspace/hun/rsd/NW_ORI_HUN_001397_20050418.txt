Schwarzenegger fenékberúgást ígért a nővérkéknek

Kaliforniában mélypontra süllyedt Arnold Schwarzenegger republikánus kormányzó népszerűsége, miután szakmailag vitatható reformjavaslataival egy sor köztiszteletnek örvendő társadalmi szervezetet és csoportot maga ellen haragított. A civil szervezetek és a lakosság tiltakozása végül az ambiciózus tervek feladására kényszerítették Schwarzeneggert, aki korábban támadóit fenékberúgással fenyegette.

Kaliforniában a most publikált közvéleménykutatás szerint Arnold Schwarzenegger  republikánus kormányzó támogatottsága a megválasztását kísérő 60 százalékról mára 49 százalékra apadt. Ráadásul az utóbbi időben elkövetett politikai baklövései nyomán már közvetlen munkatársai is nyíltan megkérdőjelezik a döntéseit. A lakossági tiltakozás ereje a múlt héten végül arra kényszerítette az izompacsirtából lett politikust, hogy visszavonja azokat az ambiciózus terveit, amelyekkel 2005-öt a "reform évévé" akarta tenni Kaliforniában - írja a Guardian.

A kaliforniai közvéleményt először az hökkentette meg, hogy Schwarzenegger kormányzó a múlt év végén bejelentette, csökkenteni kívánja a kórházi nővérek illetményét, majd az ellene tiltakozó nővéreknek válaszában egy kiadós fenékbebillentést ígért.

"Engem nem érdekelnek azok a hangok odakintről - nyilatkozta a kormányzó azon a konferencián, amelyet az ellene tüntetők megzavartak -, ők csak a saját önös érdekeiket nézik, és az ilyen emberek nem igazán szeretnek engem Sacramentóban látni, (Kalifornia állam fővárosa) mert jól tudják, hogy én fenékbe rúgom őket"- idézte a Guardian a politikust.

Azután a januári kormányzói beszédében felvázolt reformjavaslatai tovább borzolták a kedélyeket. Schwarzenegger bejelentette, hogy teljesítménybért vezetne be a tanároknál, újrarajzolná a kaliforniai választókerületek határait, és az állami hivatalnokok nyugdíjreformjának részeként el akarja törölni a hivatásgyakorlás közben bekövetkezett baleset vagy haláleset után a családnak járó segélyt, nehéz helyzetbe hozva ezzel elsősorban a rendőrök és a tűzoltók hozzátartozóit.

A tiltakozás azonnal kitört. A Kaliforniai Nővér Egyesület (CNA) állandó hívatlan vendége lett "Arnie" támogatásgyűjtő fogadásainak, bérelt repülőgépük folyamatosan ott körözött Schwarzenegger hollywoodi háza és szabadtéri rendezvényei fölött "Kalifornia nem eladó" feliratot húzva maga után az égen. A tiltakozók még azt is megakadályozták, hogy a kaliforniai kormányzó egy mozi premierre a számára odagurított vörös szőnyegen menjen be.

Később korábban ismeretlen jelenség tűnt fel a kaliforniai televíziók képernyőjén: fizetett Arnold-ellenes reklámok, amelyen nővérek, tanárok, rendőrségi és tűzoltósági képviselők arra kérték a kormányzót, hogy legalább olyan komolyan vegye a választási ígéreteit, amennyire ők komolyan vették azt. A nővérek reklámja még ennél is tovább ment: "A mi kormányzónk minket önzőnek nevezett azok után, hogy csökkenteni próbálta a fizetésünket. De arról egy szót sem szólt, hogy ő mennyi juttatást zsebelt be a gyógyszergyártóktól és biztosítási társaságoktól. Az igazi önző alak az, aki jelenleg Kaliforniát kormányozza."

Az amerikai lapok szerint Schwarzenegger bevett fogása, hogy az állami törvényhozást megkerülve közvetlenül a szavazókhoz forduljon, szintén megkopott az idővel. Amikor a  kormányzó nemrégiben bejelentette, hogy novemberre népszavazást ír ki az előterjesztéseiről, a közvéleménykutatások azt mutatták, hogy a kaliforniai szavazók 47 százaléka szerint a kormányzónak nincs joga, hogy minduntalan megkerülje a normál jogalkotási folyamatot, és választásokat írjon ki. 

A most publikált közvéleménykutatások szerint a szavazók 49 százaléka továbbá úgy vélte, hogy Arnold a közügyek helyett sokkal inkább saját maga reklámozásával, imázsának építésével és propagandafogásaival van elfoglalva. Miután közzétették a közvéleménykutatás eredményét, Schwarzenegger is bejelentette, hogy a reformjavaslatai közül számos vitatott javaslatot elvetett."Ahogy már sokszor elmondtam, nekem nem az számít, hogy valaki meg van-e elégedve velem-e, vagy sem. Nekem csak az a fontos, hogy mi a legjobb Kalifornia államnak."- kommentálta a döntését Schwarzenegger.

Schwarzenegger felett azonban tovább felhősödik az ég, elsősorban a családi otthona felett - írja a Guardian. Maria Shriver, a kaliforniai first lady egy interjúban nemrég elpanaszolta, hogy a férje alig tölt valami időt az otthonában. "Engem egész életemben úgy neveltek, hogy a közszolgálat a legnemesebb hivatás. Később azonban arra is rá kellett jönnöm, hogy ez nem többgyerekes családapáknak van kitalálva. Azt akarom, hogy a férjem végre hazatérjen" - nyilatkozta Shriver.