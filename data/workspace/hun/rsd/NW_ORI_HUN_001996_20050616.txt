A kínai cipőktől is tart az EU

Vizsgálatot kezdeményez az EU kereskedelmi biztosa a terjeszkedő kínai cipőimport miatt. Az év eleje óta meghétszereződött a kínai cipők behozatala, amely az európai cipőgyártók szerint mostanra az Unió cipőiparát veszélyezteti.

Vizsgálatot indít Peter Mandelson, az Európai Unió kereskedelmi biztosa a kínai cipőbehozatal ugrásszerű növekedése kapcsán. Az EU cipőgyártói szerdán Brüsszelben tüntettek a kínai cipődömping ellen.

Az év eleje óta a kínai cipőimport 700 százalékkal növekedett az EU becslése szerint. Az Unió ugyan számolt a behozatal növekedésével, de dömpingre nem számítottak. Az uniós cipőgyártók szerint a kínaiak előállítási költség alatt árulják cipőiket, hogy biztosítsák maguknak a piacot. A kínai cipők ára harmadával csökkent az Unióban az év első négy hónapjában.

Raphael Calvo, az európai cipőipari érdekvédelmi szövetség (ECFI) vezetője szerint az Európai Bizottságnak védelmi intézkedéseket kell életbe léptetnie. Calvo szerint dömpingellenes vámokra van szükség az európai cipőgyártók védelmében.

Kínai csak akkor hajlandó kiviteli korlátozásokat életbe léptetni, ha az Unió egyértelmű bizonyítékot szolgáltat a cipőiparát ért károkról.