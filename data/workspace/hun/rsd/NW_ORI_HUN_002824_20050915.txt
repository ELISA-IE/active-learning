Hurrikánriadó az USA-ban az Ophelia miatt

Csütörtök reggel már Észak-Carolina partjait ostromolta az Ophelia hurrikán. A vihar 137 kilométer per órás szelekkel érkezik a szárazföldre. Eddig 120 ezer otthon maradt áram nélkül, a heves esőzések árvizekkel fenyegetnek.

Hurrikánriadót rendeltek és Észak-Carolina partvidékének teljes hosszán az Ophelia szélvihar miatt. Az hurrikán közép-európai idő szerint csütörtökre virradóra heves széllökésekkel és sűrű esővel ostorozta Észak-Carolina partvidékét, az esőzés árvízzel fenyeget. A térségben több mint hétszázezren élnek.

Mike Easley kormányzó Raleighből figyelmeztette a lakosságot, hogy az Ophelia "veszélyes vihar". Mint közölte, az árvíz súlyosabbnak ígérkezik, mint amilyet korábban előre jeleztek. Easley szerint a nemzeti gárda felkészült az idős és beteg emberek kimenekítésére. Hat észak-carolinai megye szigetein, part menti városaiban és árvíz veszélyeztette részeiben rendeltek el kötelező kitelepítést, kilenc másik megyében önkéntes kitelepítésre szólították fel a lakosokat.

A szélviharban, amely 11 kilométer/órás sebességgel halad előre, a szélsebesség eléri az óránkénti 137 kilométert is - közölte az országos hurrikánfigyelő központ. Az Ophelia szeme csütörtök hajnalban 56 kilométerre délnyugatra volt az Outer Banks szigeteken lévő Lookout-foktól.

Észak-Carolina állam partvidékének teljes hosszában - Virginiától Dél-Carolináig - hurrikánriadót rendeltek el. A Cape Fear River folyó torkolatánál fekvő Oak Islandra 30,5 centiméteres csapadék hullott. Több mint 120 ezer fogyasztónál szakadt meg az áramszolgáltatás.