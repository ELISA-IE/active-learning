Orosz katonákat ölt volna a beszlani túszejtő

Kedden indult az egyetlen élve elfogott beszlani csecsen túszejtő pere. Nurpacsi Kulajevet egyebek mellett gyilkossággal, túszejtéssel és terrorizmussal vádolják a vlagyikavkazi bíróságon. Kulajev egyedül felel a több mint harminc társával elkövetett terrorakcióért, amelyben több mint 300 ember - többségében gyerek - vesztette életét. Ha bűnösnek találják, életfogytig tartó börtön vár rá.

Kedden kezdődött az egyetlen élve elfogott beszlani túszejtő pere. A 24 éves csecsen származású ácsot, Nurpacsi Kulajevet összesen kilenc vádpontban vádolja az ügyészség. Többek között gyilkosságért, banditizmusért, terrorizmusért és túszejtésért kell felelnie. Az ügyészek szerint a férfi ahhoz a több mint 30 tagú bandához tartozott, akik végrehajtották a tavaly szeptemberi, vérfürdőbe torkollott beszlani túszejtést. Az eredeti tervek szerint kedden ismertették volna  a vádpontokat. Erre azonban nem kerülhetett sor, a levezető bíró ugyanis kénytelen volt berekeszteni az ülést, mivel az áldozatok hozzátartozóit alaposan felbosszantotta a vádlott, aki elaludt a vádpontok felolvasása közben.

Kulajev azt állítja, ő abban a hitben indult az akcióba, hogy egy orosz katonai ellenőrző pontot támadnak meg. A férfi azt is mondja, hogy a gyilkosság vádjában ártatlan, mivel csak a levegőbe lőtt gépfegyverével. 

Az akcióban körülbelül ezer embert - tanárokat, szülőket és diákokat vegyesen - ejtettek túszul a szélsőségesek a beszlani egyes számú iskolában. A foglyokat napokon át szinte étlen-szomjan tartották a kora őszi forróságban, majd feltehetően a túszok közelében felállított pokolgépek egyikének véletlen felrobbanása után kitört a káosz. A robbanásokban, valamint a túszejtők és az orosz kommandósok tűzpárbajában körülbelül 330 ember vesztette életét; többségében iskolás gyerekek.

Maga Kulajev volt az egyetlen túszejtő, aki épségben túlélte az akciót. Menekülő társaival vagy az orosz biztonsági erők végeztek, vagy a feldühödött beszlani tömeg lincselte meg őket. A csecsen férfi is csak épphogy megúszta a lincselést, amikor a helyiek felfedezték rejtekhelyén, egy az iskola közelében parkoló teherautó alatt. Végül maszkos orosz kommandósok ragadták meg és rángatták egy kamera elé - képe az egész világot bejárta -, ahol újra és újra csak azt ismételte, hogy senkit nem ölt meg, és csak élni akar.

A pert az Oroszországhoz tartozó Észak-Oszétia fővárosában, Vlagyikavkazban tartják. Az eljárás során várhatóan napvilágra kerül a véres akció számos apró részlete. Az ügyészek nem feltételezik, hogy Kulajev központi szerepet játszott volna az akcióban, de elutasítják azt az állítását, hogy nem tudta, mit is támadnak meg szeptember 1-jén - írja a BBC News.

Kulajev szerint az akciót az év elején orosz kommandósok által megölt egykori csecsen elnök, Aszlan Maszhadov rendelte el, ám ezt meg a volt csecsen vezér egykori közeli munkatársai tagadják határozottan. A Kulajev elleni vádpontok közül több is főbenjáró bűnnek számít Oroszországban. A férfi a halálbüntetés moratóriuma miatt életfogytig tartó börtönre számíthat, ha bűnösnek találják.