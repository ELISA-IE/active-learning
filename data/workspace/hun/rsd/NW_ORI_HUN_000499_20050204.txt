Több bírságra is számíthat a bliccelő autós

A Fővárosi Önkormányzat új, egységes budapesti parkolási rendeletének tervezete szerint Budán tovább terjeszkedne a fizető parkolás, Pesten azonban már nem növelik tovább a fizetős övezetet. A tervezetben nem szerepel az a korábbi ötlet, hogy az egész fővárosban, mindenki fizessen a parkolásért. Most a belvárosban egy huzamban két órát lehet parkolni, ez az idő négy órára nőne. Ezután azonban többször is megbírságolhatóak a bliccelő autósok.

Elkészült a budapesti parkolási koncepció, amelyről március végén tárgyal a fővárosi közgyűlés. A tervezet azonban még nem végleges, a Fővárosi Önkormányzat a szakmai és civil szervezetek véleményeire vár. A mostani elképzeléseket Lakos Imre fővárosi szabad demokrata képviselő, a városüzemeltetési bizottság elnöke ismertette.

Lakos elmondta, hogy a Főmterv Rt. által készített, és a Vajda Pál közlekedésért felelős szocialista főpolgármester-helyettes által is jóváhagyott javaslat szerint a jelenlegi korlátozott övezetekben, a belvárosban is négy órán keresztül lehetne parkolni, szemben a jelenlegi 2 órás maximális időtartammal. Aki viszont nem fizeti be a parkolási díjat, a jelenleginél szigorúbb büntetésre számíthat: egymás után többször is megbírságolhatják a lejárt jegyért az autósokat. Jelenleg ugyanis sok helyen olcsóbb a büntetés mint egész napra kifizetni a parkolást.

A tervek szerint a díjakat nem emelik meg most tavasszal, de Budán kiterjesztik a fizető parkolást néhány nagyobb, a Fővárosi Önkormányzat tulajdonában lévő utcára. Azt azonban még nem döntötték el, pontosan merre terjeszkedne tovább a fizető övezet. Lakos megígérte: nem lesz az egész főváros fizető övezet. A javaslat szerint ugyanis csak kisebb mértékben nőne a fizetős utcák száma.

Korábban a Városháza terveiben szerepelt az is, hogy mindenkinek fizetnie kellene a parkolásért, még azoknak is, akiknek a lakóhelye fizető övezetbe esik. Lakos most azt mondta, nem változtatnának a fővárosiak parkolási kedvezményein, a helyiek továbbra is ingyen parkolhatnak.

A tervezett egységes parkolási rendszerben egyszerűbb lenne az autósok szempontjából a jelenleg kusza helyzet. Most a három nagy parkolási társaság nem fogadja el a másik cég parkolójegyeit, így előfordulhat, hogy az utca egyik oldalán vásárolt jegy a másik oldalon már nem érvényes. A tervezet ezen is változtatna, bár a három társaság nem szűnne meg. A jegykiadó automaták vagy a parkolókártyák azonban egységesek lennének.

Lakos azt mondta, mivel nem lehet az utcai parkolóhelyek számát tovább növelni, ezért a megoldás hosszú távon az, ha nem az utcán, hanem parkolóházakban, mélygarázsokban és P+R parkolókban helyezik el az emberek autóikat. A fővárosi politikus szerint a négyes metró vonalán minden megállónál épülnek mélygarázsok vagy P+R parkolók. Emellett a fővárosban mintegy húsz helyen lehetne mélygarázst építeni, többek között  a Roosevelt téren az Akadémia előtt, a Műegyetem előtti rakparton vagy a József nádor téren.

Az újabb helyekre azért volna nagy szükség, mert most Budapesten mindössze 2700 parkolóhely van parkolóházakban, miközben Bécsben 10200. Lakos szerint ezért amíg nem épül Budapesten legalább 6-8000 parkoló garázsházakban, addig nem lehet megoldani a parkolási gondokat. Ráadásul P+R parkoló sincs elég: Pesten 7800 autóval lehet megállni ilyen parkolókban, Bécsben viszont 33000 helyen. Az SZDSZ-es képviselő szerint az újabb P+R parkolókat nem a fővárosba, hanem a városhatáron kívülre tervezik, így kisebb lenne a Budapesten átmenő autóforgalom.