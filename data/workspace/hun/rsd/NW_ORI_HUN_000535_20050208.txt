Hiánycikk az eva-nyomtatvány

Az egyszerűsített vállalkozói adót választó adózók számára a közelgő február 15-i bevallási határidő mellett gondot okoz az is, hogy egyre nehezebb beszerezni a bevalláshoz szükséges űrlapokat - írja a Népszabadság. 

A lap körkérdéséből kiderül, hogy hétfőn a nyomtatványboltok és postahivatalok többségében sem az egyéni vállalkozóknak, sem a társaságoknak készült egyszerűsített vállalkozóiadó-bevallási űrlapokat nem lehetett beszerezni. 

A Népszabadság az adónyomtatványok elsődleges értékesítőjétől azt a tájékoztatást kapta, hogy az ország 186 postahivatalában kis számban ugyan, de még kaphatóak a nyomtatványok. A kereskedők szerint a hiányos ellátás oka, hogy a posta nem nyomtatott elegendő számú űrlapot, a posta viszont a nyomtatványboltosokat okolja, mivel szerinte nem tudták felmérni az igényeket, és kevés nyomtatványt rendeltek - írja a Népszabadság.