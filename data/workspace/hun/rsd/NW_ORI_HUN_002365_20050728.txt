Hazahozzák a Fidesz volt tanácsadóját

A holland hatóságok részéről már nincs akadálya annak, hogy a gazdasági bűncselekményekért Magyarországon elítélt Varga Tamást Budapestre szállítsák - tudta meg a Népszabadság. A férfi 1999-ben hagyta el Magyarországot, miután a nyomozók szerint tetemes áfacsalásokat követett el.

Már csak a magyar hatóságokon múlik, hogy megszervezzék Varga Tamás, a Fidesz volt tanácsadójának hazautazását. Ezt egyetlen tényező hátráltathatja: Varga még eljárási panasszal élhet a kiadatási végzés ellen. Ha ez megtörténik, akkor is legfeljebb egy héttel hátráltathatná a kiadatást. A Népszabadság úgy tudja, hogy már Amszterdamban vannak a Terrorelhárító Szolgálat légi fogolykísérésre kiképzett specialistái, így - ha semmilyen körülmény nem hátráltatja hazahozatalát - akár már ma hazahozhatják Vargát. A különleges egység csak Budapestig felel Vargáért, akit - miután itthon jogerős börtönbüntetés, illetve egy, már bíróságon lévő büntetőeljárás vár rá - vélhetően azonnal valamelyik fegyintézetbe szállítanak. 

A korábban a Fidesz gazdasági ügyeiben aktívan részt vállaló, majd Magyarországon elítélt és szökésben lévő Vargát április 5-én vették őrizetbe Amszterdamban. A gyorsított kiadatási eljárásba ő nem egyezett bele. Vargát tetemes áfacsalás elkövetésével gyanúsítják, a rendőrök szerint 1996 és 1999 között mintegy kétmilliárd forint áfát igényelt vissza hamis számlázással. A munkát részben egy olyan személy szervezte, aki tagja volt olyan Fidesz-közelinek tartott cégeknek, amelyek végül Kaya Ibrahimhoz kerültek.