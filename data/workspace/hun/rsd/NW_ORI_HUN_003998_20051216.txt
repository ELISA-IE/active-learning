A hitelbírálati díj nem adóköteles

A hitelbírálat tárgyi adómentes szolgáltatásnak minősül az általános forgalmi adó szempontjából - mondta ki az APEH. Ha korábban a hitelbírálat tartalmazott áfát, a közterhet visszakérheti az érintett magánszemély vagy cég.

Ezentúl a banknak nem kell és nem lehet áfát felszámítania a hitelbírálati tevékenység után, függetlenül attól, hogy a szolgáltatást követi-e folyósítás vagy sem - tartalmazza az APEH hetek óta várt állásfoglalása. A Pénzügyminisztérium egyetértő véleményével az adóhatóság egy hosszú ideje tartó bizonytalanságot szüntet meg - mutat rá Elkán László, a PricewaterhouseCoopers igazgatója. 

Eddig a két hatóság eltérő álláspontja miatt a hitelintézetek egy része a hitelbírálati díjat 25 százalékos adóval növelten állapította meg, és az áfa az államkasszát gazdagította, más bankok nem számítottak fel adót. A probléma gyökere az, hogy a vonatkozó közösségi irányelv értelmében tárgyi adómentes a pénzügyi szolgáltatás, azonban a hazai szabályozás a KSH nómenklatúráján alapul, ez viszont a tárgyi adómentes pénzügyi szolgáltatások között nem említi a hitelbírálati tevékenységet - írja a Világgazdaság. 

Az APEH állásfoglalása nevesíti azt az esetet is, amikor a hitelképesség-vizsgálat adóköteles szolgáltatásnak minősül. Amikor egy cég azzal bíz meg egy vállalkozást, hogy partnerét hitelképesség szempontjából minősítse, akkor - mint eddig is - a megbízott vállalkozásnak a tevékenysége után forgalmi adót kell fizetnie. Amikor pedig egy ügyfél hitelkérelme esetén a hitelintézet egy külső céggel végezteti a hitelbírálatot, a bank és a külső cég közötti ügyletet terheli áfa, de a bank a hitelért folyamodó irányában nem számíthat fel ezért forgalmi adót. 

Az adóhatóság állásfoglalása után a helyzet kezelhető lesz - értékelt Zara László, a Magyar Adótanácsadók Egyesületének elnöke. Az a magánszemély vagy cég, aki vagy amely korábban hitelintézethez folyamodott kölcsön igényléséért és a hitelbírálati díj után kellett áfát fizetnie, visszakérheti a banktól a közterhet, bár ezzel vélhetően főként utóbbiak élnek majd - magyarázta Elkán. Hozzátette: ekkor persze a bank önrevízió keretében visszaigényelheti az APEH-től a kérdéses összeget.