Megáldják a meleg párokat a brit metodisták

Hamarosan egyházi szertartás keretei között áldhatják meg az azonos nemű párokat a brit metodista lelkészek. Ha nem is egyenértékű a szertartás egy egyházi esküvővel, az érintett párok és a szélesebb közvélemény akár annak is tekintheti. A magyarországi metodisták nem kívánják követni brit hittestvéreiket.

A brit metodista egyház vált az első nagy keresztény felekezetté Nagy-Britanniában, amely felajánlotta, hogy megáldja az azonos nemű párokat - írja a Guardian. Habár ezek a szertartások nem tekinthetők egyházi esküvőnek, az egyházi vezetők szerint az áldást a párok és a szélesebb közvélemény is esküvő gyanánt könyvelheti el.

"Az emberek kérdezik, hogy ha regisztráltathatják élettársi viszonyunkat, lehet-e ezzel kapcsolatosan templomi szertartás is. Bizonyos körülmények között ez rendben lehet" - indokolta Jonathan Kerry tiszteletes kezdeményezésüket.

A június végén zajló metodista konferencián egyhangúlag megszavazták, hogy folytassák a "hit zarándoklatát" a melegek irányába. A felszólalók egymás után erősítették meg, hogy hozzájárulnak ehhez, csupán egy szónok figyelmeztetett arra, hogy az egyház elmozdul a bibliai alapokról ebben a kérdésben. 

A metodista konferencián elfogadták azt is, hogy kidolgoznak egy útmutatót a lelkészeik számára, amely abban ad tanácsot, hogyan vezessék a szertartásokat az azonos nemű párok számára. Ezt ősszel publikálják.

Magyarországon nincs realitása a meleg párok megáldásának

"Meg se fordult a fejünkben az azonos nemű párok megáldása" - mondta az [origo]-nak Magyarországi Metodista Egyház vezetője, Csernák István, aki nem tartja valószínűnek, hogy ezt itthon elfogadnák. A szuperintendens elmondása szerint a brit metodista egyház teljesen önálló szervezet, döntésüknek nincs semmi hatása az itteni viszonyokra. "Amennyiben a metodisták nemzetközi szervezete, a United Metodist Church hozna egy ilyen határozatot, akkor persze adaptálni kellene nekünk is - jegyezte meg Csernák.