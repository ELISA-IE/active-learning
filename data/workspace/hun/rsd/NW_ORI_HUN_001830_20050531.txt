Ökölcsapás, késelés az intézeti gyerekek élete

Kegyetlenül bánnak a gyerekekkel az intézetekben - állítja az UNICEF Európában és Közép-Ázsiában gyűjtött adatok alapján.A szervezet kifogásolja, hogy nem tiltja jogszabály a testi fenyítést Belgium, Csehország, Franciaország, Kirgizisztán és Moldova intézményeiben. A gyerekek fele tapasztalt fizikai erőszakot, késes támadást, rúgást, ökölcsapásokat, fenyegetést a kazahsztáni intézetekben. Egymillióra becsülik az intézetekben élő európai és ázsiai gyerekek számát.

A bentlakásos intézményekben élő gyerekek elleni erőszak Írországtól Kirgizisztánig mindenütt előfordul - állítja az UNICEF Európában és Közép-Ázsiában gyűjtött adatok alapján. "Az intézményekben, például gyermekotthonokban élő vagy büntetésvégrehajtási intézetekben tartott gyerekek kétségbeejtően kiszolgáltatottak" - mondta Maria Calivis, az UNICEF Közép- és Kelet-Európáért, valamint a FÁK-országokért felelős regionális igazgatója. "Kiszolgáltatottak, mert a társadalomtól elkülönítve, zárt környezetben élnek. Márpedig minél zártabb a környezet, annál nagyobb az erőszak veszélye, és annál kisebb az esély arra, hogy kitudódik"- tette hozzá.

Július elején európai regionális konzultációt rendeznek a gyermekek elleni erőszakról Szlovéniában, a konferencia megállapításai bekerülnek az ENSZ főtitkár gyerekekkel szembeni erőszakról készülő 2006-os jelentésébe. Nem lehet tudni, pontosan hány gyerek él különböző intézményekben Európában és Közép-Ázsiában, számukat egymillióra becsülik. Calivis hozzátette, hogy mivel a számok körül nagy bizonytalanság uralkodik, a téma "láthatatlan", következésképpen sokkal nehezebb tenni ellene.

Számos európai országban nincs tiltva a testi fenyítés

Az UNICEF vezetői szerint egyes kutatási erdemények heves vitákat váltanak majd ki. Az Írországban végzett vizsgálatok például azt mutatják, hogy évtizedeken keresztül folytak visszaélések a gyerekintézményekben. Egy felhívásra háromezer panasz érkezett, a bejelentők 60 százaléka olyan 50 év feletti felnőtt volt, aki gyerekkorában valamilyen intézményben szenvedett jogtalanságot. Az ENSZ Gyemekjogi Bizottsága aggodalmát fejezte ki amiatt,  hogy nem tiltja jogszabály a testi fenyítést Belgium, Csehország, Franciaország, Kirgizisztán és Moldova intézményeiben.

Egy jelentés szerint Kazahsztánban az intézeti iskolákba járó gyermekekkel "kegyetlenül" bánnak, a brit intézményekben élő gyerekekkel folytatott beszélgetés során 71-ből 62 gyerek számolt be a gyerekek közötti erőszakról. A gyerekek fele tapasztalt fizikai erőszakot, például késes támadást, rúgást, ökölcsapásokat, fenyegetést, és azt, hogy kárt tettek személyes tulajdonában.

Fenyegetett, zsarolt, megerőszakolt gyerekek Németországban

Az UNICEF ugyancsak szeretné felhívni a közvélemény figyelmét arra, hogyan bánnak a fiatalkorú bűnelkövetőkkel. A kutatásokból kiderült, hogy a büntetőeljárás korai, a bírósági eljárást megelőző szakaszában fokozottan ki vannak téve az erőszaknak. A Gyermekjogi Bizottság szóvátette, hogy rendőrök bántalmazták a gyerekeket és fiatalkorúakat az őrizet során Albániában, Franciaországban, Grúziában, Romániában, Svájcban, Ukrajnában és Üzbegisztánban. A fiatalokat gyakran felnőttekkel együtt tartják őrizetben, így még nagyobb a bántalmazás veszélye. Bizonyíték van arra is, hogy Németországban fenyegették, zsarolták és alkalmanként meg is erőszakolták őket. Horvátországban tanúk vannak arra, hogy a rendőrök az előzetes letartóztatásban lévő fiatalokat ütötték, rúgták vagy gumibottal verték. "Ez elfogadhatatlan"- jelentette ki Calivis. 

Az UNICEF felszólítja a júliusi konzultáción résztvevő minisztereket, hogy törvényben tiltsák meg a gyermekek elleni erőszakot mindenütt: intézményekben, iskolákban, otthon és a közösségben egyaránt. Gondoskodjanak arról, hogy a gyerekek zárt intézményekben való elhelyezése vagy őrizetben tartása csak a legvégső eszköz legyen. Kérik továbbá, hogy a miniszterek kezdeményezzék régiójukban pontos és összehasonlítható adatok gyűjtését az ilyen gyerekek helyzetéről. Szeretnék elérni, hogy alaposan világítsák át a gyerekekkel dolgozókat, fizessék meg őket rendesen, és képezzék ki a feszültségek és az erőszakba torkolló konfliktusok kezelésére. Valamint tegyék lehetővé, hogy az intézményekben élő gyerekek rendszeres kapcsolatot tarthassanak családjukkal, kivéve, ha ez rájuk nézve veszéllyel jár.