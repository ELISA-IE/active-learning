Változatlanul hagyják a büdzsét

Változatlanul hagyják a képviselők a költségvetési törvényt. A kormányfő már korábban figyelmeztette a lobbicsoportokat, hogy ne számítsanak arra, hogy újabb tételeket adhatnak hozzá a büdzséhez. Szokatlan módon inkábba a bevételi oldalhoz próbálnak hozzátenni a módosításokkal - írja a Világgazdaság.

Simán elfogadják a képviselők a költségvetési törvényt - értesült a Világgazdaság. Az ötéves adócsomag módosítás nélküli elfogadása arra utal, hogy a költségvetést is megszavazzák majd a képviselők. A miniszterelnök előre megállapodott a frakciókkal arról, hogy nem születnek utólagosan kiadásnövelő beadványok.

Gyurcsány Ferenc már korábban a lobbicsoportok - például az önkormányzatok - értésére adta, hogy nem számíthatnak plusz pénzekre. Ehelyett a módosító indítványok inkább a bevételi oldalt próbálják növelni. 

Az adócsomaghoz benyújtott módosító javaslatokat tegnap tárgyalta az Országgyűlés költségvetési bizottsága. A módosítások közül csak néhányat fogadhat el a parlament, így a szokásoktól eltérően alig módosulhat az adó és járuléktörvény. Idén ráadásul két ellenzéki javaslat is bekerült a módosítások közé.

A kormánypárti többség támogatásával elfogadták az újabb, négy százalékos ehót, amely 950 ezer kisvállalkozót érint hátrányosan. Könnyítettek viszont a foglalkoztatói bejelentési kötelezettségen.

A bizottság elvetette azt a szocialista indítványt, amely jelentősen szigorított volna a kamatadó feltételein: jelenleg csak az évi 50 ezer forint feletti kamatjövedelemre vetette volna ki a 10 százalékos adót. Az indítvány minden egyes forint után szedte volna az adót, ha a betét évi 50 ezret fial.

Az ellenzéki javaslatok értelmében hétmillió forintra emelték szőlő és bortermelők esetében azt az éves bevételi határt, amely alatt kedvezményes adózást választhat az illető. A másik ellenzéki indítvány az adó visszatérítésre jogosultaknak kedvez: kiveszi azt a kitételt a törvényből, amelynek értelmében csak június 20 után kaphatják vissza pénzüket a visszatérítésre jogosultak.