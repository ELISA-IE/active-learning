Bloomberg: Járai túl messzire megy

A Bloomberg hírügynökség elemzése szerint a Magyar Nemzeti Bank és a kormány vitái elbizonytalanítják a befektetőket. Bár a jegybank mindenkori elnöke önálló véleményével kritizálhatja a kormányt, a Bloomberg szerint Járai Zsigmond túlzásba esett.

A magyar kormány és a jegybank között az államháztartás kapcsán kialakult konfliktus elijesztheti a befektetőket, és eladási hullámot indíthat a magyar állampapírpiacon - áll a Bloomberg elemzésében. A magyar piac egyetlen vonzereje a magas kamat, Járait pedig túl kritikusnak tartják. 

A hírügynökség szerint Járai Zsigmond jegybankelnök szeptember eleje óta 15 nyilvános nyilatkozatot tett a gazdaságpolitikai hibákról és a növekvő államháztartási deficitről. Mindeközben a forint 4 százalékot gyengült és az ötéves államkötvény hozama 167 bázispontot emelkedett - írja a Napi Gazdaság. 

A mintegy 40 milliárd dollárosra tehető magyar állampapírpiac a második legnagyobb a régióban, és a befektetők attól tartanak, hogy nem teljesül majd Gyurcsány Ferenc kormányfő 2010-es euróbevezetési terve - mondta el a Bloombergnek az egyik legjelentősebb magyarországi befektető, a 7 milliárd dollárt kezelő Deka Bank elemzője, aki szerint Magyarországon állandóan a pengeélen táncolnak a befektetők, és kizárólag a hozam miatt nem esnek le onnan. 

Az irányadó magyar kamatláb 6 százalék, ami az eurózóna kamatának háromszorosa. A magyar és a német ötéves papír hozamkülönbözete jelenleg 376 bázispont, szemben a szeptember eleji 290 bázisponttal. 

Az elemzők arra is rámutatnak, hogy Járai megszólalásai jellemzően a kormány kritikáit jelentik, és bár a jegybankok általában szidják a kormányt, az MNB első embere "túl messzire megy".