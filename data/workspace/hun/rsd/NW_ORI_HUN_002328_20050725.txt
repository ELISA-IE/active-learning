Kilencszáz céget bírságoltak feketemunkáért

Kilencszáz céget bírságolt meg a munkaügyi felügyelet fekete munka miatt, június óta elkezdett vizsgálata során. Az ellenőrök a "hagyományosan" feketemunkásokat foglalkoztató ágazatok mellett most a vagyonvédelmi cégeket és a könnyűipari vállalkozásokat is vizsgálják - írja a Világgazdaság A felügyelet a bírság összegének emelésével igyekszik elrettenteni a feketefoglalkozástól a cégeket.

Kilencszáz céget bírságolt meg feketefoglalkoztatásért az Országos Munkabiztonsági és Munkaügyi Főfelügyelőség (OMMF) június óta. A felügyelet az első hat hónapban félmilliárddal több bírságot szabott ki - összesen 1,2 milliárd forintot -, mint a tavalyi első félévben.

Különösen sok bírságot gyűjtöttek be a június óta kezdett akció során, amelynek célja a feketemunka felszámolása volt. A felügyelet a hagyományosan "feketeágazatnak" számító mezőgazdaság, építő- és vendéglátóipar mellett az utóbbi hónapban a vagyonvédelmi cégeket veszi górcső alá. A felügyelők elsősorban a jogellenes munkaerő-kölcsönzést, a túlmunkát, és a ki nem adott pihenőidőt vizsgálják.

Papp István, a főfelügyelet elnöke ugyanakkor a Világgazdaságnak elmondta: a felügyelők a jövőben jobban figyelmek majd a méltányosságra bírságoláskor. Ha egy cég csak formai hibát vét, lehet, hogy még a második alkalommal is megússza figyelmeztetéssel. Ugyanakkor, ha egyértelműen kiderül, hogy szándékos feketefoglalkoztatásról van szó, a jövőben a vétkesek nagyobb bírságra számíthatnak.

A munkaügyi ellenőrzésről szóló törvény szigorításait augusztus 4-én tárgyalja az Országos Érdekegyeztető Tanács. Azt egyelőre nem tudni, hogy hogyan reagál majd a munkavállalói oldal a tervezetben foglalt szigorításokra. A szigorítás lényege, hogy ötvenezerről harmincezer forintra csökkenti a bírság alsó határát, viszont hatról húszmillió forintra növeli a felső határt. Ez igen hatékony eszközt ad majd a felügyelők kezébe, ugyanis eddig a néhány százezres összegű bírságot a cégek betervezték költségvetésükbe.