Baleset miatt Komáromnál lezárták az M1-est Győr felé

Hárman meghaltak, hárman súlyosan megsérültek, amikor kamion és mikrobusz ütközött az M1-es autópályán Komárom térségében szombaton reggel; Győr felé egészpályás útlezárás van - közölte az autópálya-rendőrség szóvivője.

Egy Budapest felé tartó kamion a 88-as kilométerszelvényben eddig tisztázatlan okból a szalagkorlátnak vágódott, és azt áttörve a szemben lévő forgalmi sávban egy Győr felé szabályosan haladó német rendszámú mikrobusszal ütközött - mondta Gálik Viktória.

A mikrobuszban utazó, feltehetően német állampolgárságú személyek közül hárman a helyszínen meghaltak, ketten súlyos sérüléseket szenvedtek. A magyar rendszámú kamion vezetőjét életveszélyes sérülésekkel szállították kórházba - mondta a rendőrségi szóvivő.

Hozzátette: az M1-esen Győr felé haladó forgalmat a komáromi lehajtónál elterelték, és az utat a helyszínelés idejére teljes szélességében lezárták. Budapest felé akadálytalan a forgalom.