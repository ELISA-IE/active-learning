Csökkenhetnek a roamingtarifák

Az európai roamingtarifák összehasonlítására internetes honlapot hozott létre az Európai Bizottság. Az EU a lépéstől azt várja, hogy jobb és tisztességesebb árajánlatok adására ösztönzi a szolgáltatókat.

Az Európai Bizottság kedden elindított honlapja díjszabásokból vett adatokat tartalmazó táblázatok és az EU mobilszolgáltatóira mutató linkek segítségével szeretné elérni, hogy a fogyasztók konkrét elképzelésekkel rendelkezzenek a külföldi díjszabás mértékéről. Emellett ötletekkel szolgál arról, hogyan lehet csökkenteni a számlát.

A honlap tervét még júliusban jelentette be Viviane Reding, az információs társadalomért és médiáért felelős biztos, mondván, a mobiltelefon külföldön történő használatának magasak a költségei, emellett átláthatóbb díjakra van szükség. "Miközben Európában igen nagy fejlődés mutatkozott egyéb távközlési szolgáltatások terén, nehéz elhinni, hogy a külföldi mobiltelefon-használat költségei ilyen magasak" - mondta Reding.

A kezdeményezés célja, hogy szorgalmazza a verseny fokozódását az ágazatban, ezáltal tisztességesebb, világosabb díjszabás alakuljon ki. Jelenleg a honlap, melyet hat hónaponként frissítenek, a szeptemberi díjszabást mutatja. 

Az EU már több éve vizsgálódik

Az Európai Bizottság az európai kis- és nagykereskedelmi barangolási díjakról, az azok túlzó mértékével kapcsolatos aggályok miatt 2000-ben széles körű trösztellenes piackutatást szervezett. Ennek következtében Németországban és az Egyesült Királyságban a nemzetközi barangolás túlzott nagykereskedelmi ára miatt számos mobilszolgáltató ellen indítottak trösztellenes eljárást.