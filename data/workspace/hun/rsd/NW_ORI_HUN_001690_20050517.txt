Visszavonta Korán-gyalázós cikkét a Newsweek

Visszavonta korábbi cikkét a Newsweek, amelyben azt állította, hogy guantánamói támaszponton az amerikai katonák úgy próbáltak nyomást gyakorolni a muszlim foglyokra, hogy a Koránt lehúzták a vécén. A hetilap szerkesztője elismerte, hogy az információ nem volt megalapozott. A riport miatt több muzulmán országban Amerika-ellenes tüntetések robbantak ki.

Hivatalosan is visszavonta hétfőn a Newsweek hírmagazin azt a korábbi cikkét, amelyben az amerikai hetilap azt állította, hogy a kubai Guantánamo támaszponton az amerikai katonák úgy próbáltak nyomást gyakorolni a muszlim foglyokra, hogy az iszlám szent könyvet, a Koránt lehúzták a vécén - írja a BBC. 

A Fehér Ház szóvivője pozitív lépésnek nevezte a riport visszavonását, hozzátette azonban, hogy ezzel korántsem oldódott meg a probléma. A szóvivő emlékeztetett rá, hogy cikk a muszlim világban Pakisztántól Indonéziáig hatalmas felháborodást váltott ki. Afganisztánban legalább 15 halálos áldozatot követeltek a múlt héten az Amerika-ellenes tüntetések. Több afgán városban a felheccelt tömeg megtámadta az ENSZ és számos nemzetközi segélyszervezet irodáit is.

Az amerikai hetilap május 9-i számában egy magas rangú amerikai kormánytisztviselőre hivatkozva azt állította, hogy egy hivatalos vizsgálat szerint a Kubában lévő guantánamói támaszponton, ahol muszlim foglyokat is őriznek, a vallatók meggyalázzák a Koránt, előfordult többek között az is, hogy a szent könyvet lehúzták a vécén. A Newsweek vasárnap már visszakozott, azt állította: az általa idézett eredeti forrás nem biztos abban, hogy valóban megtörtént-e az általa idézett esetek.

Hétfőn viszont már hivatalosan is elnézést kértek a riport közzétételéért. "Visszavonjuk az eredeti cikket, amelyben belső katonai vizsgálatra hivatkozva állítottuk, hogy a Koránt meggyalázták a guantánamói támaszponton" - írta hétfő esti közleményében Newsweek szerkesztője. Mark Whitaker elmondta, hogy a lap értesüléseit igyekezett megerősíteni a Pentagon két képviselőjével. Az egyik közülük nem volt hajlandó válaszolni, míg a másik cáfolta a sztori egy részét. Whitaker elmondta: sajnálkozásunkat fejezzük ki amiatt, hogy az általunk leírtak egy része nem a valóság. Hozzátette, hogy együtt éreznek a cikk nyomán kirobbant tüntetések áldozataival.

Hevesen reagált a Newsweek írására az amerikai védelmi minisztérium és a Fehér Ház. Scott McClellan elnöki szóvivő zavarosként jellemezte a lap magyarázkodását. A szóvivő szerint a megalapozatlan írás miatt emberek haltak meg, az Egyesült Államok megítélése megromlott külföldön. A Pentagon tagadta, hogy létezne az a jelentés, amire a lap hivatkozott. Az amerikai hadsereg egyik szóvivője hozzátette, hogy átfogó vizsgálatok kezdeményeznek arról, hogy a kubai támaszponton történtek-e visszaélések.

A BBC emlékeztet rá, hogy nem ez az első eset, amikor egy vezető hírforrás keveredik botrányba. A New York Timesban néhány évvel ezelőtt az okozott válságot, amikor kiderült, hogy az egyik riportere, Jayson Blair más lapoktól lopott történeteket, valamint megalapozatlan sztorikat talált ki. A BBC pedig akkor sodródott válságba, amikor öngyilkos lett David Kelly, a BBC anonim forrása, amelyre hivatkozva a csatorna azt állította, hogy a brit kormány feltuningolta az iraki fegyverkezésről szóló titkosszolgálati jelentéseket.