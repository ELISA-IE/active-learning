Genfben élnek a legszívesebben az emberek

Többségében nyugat-európai városok szerepelnek a világ legélhetőbb városainak listáján, amelyet a Mercer Human Resource Consulting felmérése alapján állítottak össze. Az életminőség tekintetében az első helyen Genf áll, második lett Zürich, harmadik Bécs. A tavalyi felmérés eredményéhez képest a leginkább a német városok törtek előre, hat város is a lista elején van. A legkevésbé élhető helynek Bagdadot tartják a megkérdezettek.

A Mercer Human Resource Consulting a világ városait állította sorrendbe aszerint, hogy a megkérdezettek szerint mennyire jó ott élni. Az 50-es lista első tíz helyezettje közül nyolc európai város, csak a kanadai Vancouver és az új-zélandi Auckland jutott még be az első tíz közé - írta az EUobserver. A bővebb listát tekintve hasonló a helyzet: 50, a listára felkerült városból 25 Európában van. Érdekesség viszont, hogy az új EU-tagországok közül egy város sem került fel a listára.

Az életminőség tekintetében az első helyen Genf áll, második lett Zürich, harmadik Bécs. A tavalyi felmérés során ugyanakkor még csak egyedül Frankfurt került a német anyanyelvű városok közül az élmezőnybe. Idén még München és Düsseldorf, Berlin, Nürnberg és Hamburg is bekerült az első 25 közé.

A felmérés során összesen 39 szempont szerint rangsorolták a városokat: a gazdasági, egészségügyi, oktatási helyzeten túl a lehetséges szabadidős tevékenységeket, a közlekedési lehetőségeket, a légszennyezettséget, csatornázottságot és a politikai stabilitást is számba vették a kutatók.

Több híres nagyváros is a lista második felében helyezkedik csak el: így például Athént, Rómát, Párizst és Londont is a kevésbé élhető városok közé sorolták a megkérdezettek, elsősorban a magas bűnözési ráta miatt. A nyugati országok városai előkelőbb helyen szerepeltek, mint a keletiek - áll a Mercer Human Resource Consulting felmérésében. A legkevésbé élhetőbb városnak Bagdadot nyilvánították a várost érő folyamatos támadások miatt.

A korábbi felmérés során Auckland, Bern, Koppenhága és Sydney állt az élmezőnyben.

A legbiztonságosabb városnak Luxembourgot minősítették. A biztonság tekintetében jól szerepeltek még a kanadai városok. A legegészségesebb város Calgary lett, a legegészségtelenebb pedig Athén.