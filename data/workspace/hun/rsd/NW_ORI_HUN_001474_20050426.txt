Esett az olaj ára az amerikai-szaúdi találkozó miatt

A szaúdi-amerikai tárgyalások hatására esett a kőolaj ára. Ugyanakkor az amerikaiak szerint már nem kell aggódni az idei nyár miatt: elegendő olajat halmoztak fel ahhoz, hogy elkerüljék a drasztikus áremelkedést vagy az üzemanyaghiányt.

Esett a kőolaj ára a szaúdi-amerikai tárgyalások hatására. Bush elnök a szaúdi koronaherceggel, Abdullahhal tárgyalt. A trónörökös az olajtermelés növelését ígérte meg Bushnak.

Szaúd-Arábia adja a köolaj-exportáló országok szervezete (OPEC) termelésének 30 százalékát, 9,5 millió hordó olajat. A szaúdi olajtermelés maximális kapacitása napi 11 millió hordó kőolaj. Abdullah herceg szerint országa 2009-re 12,5 millió hordóra emelné a napi maximális teljesítményt.

Elemzők szerint rövid távon nem várható jelentős árzuhanás a szaúdi ígérettől. Úgy vélik, hogy Szaúd-Arábia és a többi OPEC-ország már jelenleg is kapacitása felső határán termel, ezért alig marad piacra dobható kőolaj - írja a Bloomberg hírügynökség.

Az Egyesült Államok szerint ugyanakkor a nyári fokozott felhasználás idején sem kell majd üzemanyaghiánytól tartani. Az olajtartalékokat teljesen feltöltötték, és kiderült, hogy az olajfinomítók is képesek megbirkózni a megnövekedett készletekkel.