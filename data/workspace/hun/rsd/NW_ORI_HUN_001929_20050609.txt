Minden mérföldért fizethetnek a brit autósok

Egyetlen brit utat sem használhatnának ingyen az autósok, ha a kormány megvalósítja ezzel kapcsolatos elképzelését. A díj mértéke az út fontosságától és zsúfoltságától függene, és akár 500 forintnyi fontba kerülhet egy drágább mérföld. A műholdas rendszerrel működtetett útdíjat tíz-tizenöt év múlva vezetnék be, amelynek célja az utak már-már elviselhetelen mértékű zsúfoltságának enyhítése.

Minden egyes mérföld brit út használatáért fizetni kell majd az autósoknak a kormány tervei szerint. A díj mértéke az út fontosságától és zsúfoltságától függene, vagyis a kereslet és a kínálat szabná meg a tarifákat. A legolcsóbb mérfölddíj 2 pennys lenne, amely a gyér forgalmú vidéki utakra vonatkozna, a legdrágább 1,30 fontos (mintegy 500 forintos) útdíjat pedig a nagyvárosok zsúfolt főútjain, a csúcsidőben fizethetik a brit sofőrök, a becslések szerint úgy tíz-tizenöt év múlva. Az útdíjat nem bevételnövelés, hanem forgalomszervezési okok miatt vezetné be a brit kormány, amit az is bizonyít, hogy cserébe csökkenthetik majd például a benzin adóját.

"Nincs más megoldás, ha el akarjuk kerülni, hogy a nagyvárosok csak közlekedési dugókból álljanak" - indokolta a terveket a közlekedési miniszter, Alistair Darling a BBC-nek. Az előrejelzések szerint ugyanis az egyre több forgalomba kerülő autó miatt húsz éven belül egész városok forgalma bénulhat meg, hiába fejlesztik az utakat. A tervezett intézkedéstől ezért azt várják, hogy csökkenteni fogja az utak zsúfoltságát, és meg fogja változtatni a közlekedési szokásokat. A brit közlekedési tárca szerint a rendszer igazságos lesz, mert azok, akik nagyobb távolságokat tesznek meg csúcsidőben, azok fizetik a legtöbbet. 

A rendszer működőképességéhez minden egyes autóba beszerelnének egy kis dobozt, amelynek révén a műholdas rendszer nyomon tudja követni a jármű útját. A módszer miatt aggódnak a szabadságjogi aktivisták, mert szerintük ez az orwelli világhoz vezethet: az állam tudni fogja, hogy éppen hol tartózkodnak, és hova tartanak az emberek. A rendszert először (öt-hat éven belül) önkéntesen jelentkező autósoknál próbálnák ki a nagy agglomerációknál, 10-15 éven belül pedig mindenkire kiterjesztik ezt. 

Noha vannak technológiai és szabadságjogi aggályai az ellenzék szakpolitikusának, Alan Duncannek, mégis azt mondja, hogy ez lehet a jövő útja: "egyre több az autó jut ugyanakkora helyre, így kell valamit kezdeni az utak túlzsúfoltsága ellen".

A brit autós szervezetek ingerülten reagáltak a tervekre, de egy felmérés szerint csak egy szűk kisebbség (a megkérdezettek 16 százaléka) utasítaná el, hogy járművükbe beszereljék a nyomkövető dobozkát. Az úthasználati díjat többen támogatták, mint ellenezték a közvélemény-kutatás szerint (a megkérdezettek 47 százaléka támogatta, 34 százaléka pedig ellenezte a tervet).