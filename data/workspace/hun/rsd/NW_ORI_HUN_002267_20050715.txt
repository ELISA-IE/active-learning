Bombakeresőnek néztek egy botot a metróban

Négy nappal a londoni metrórobbantás után érdekes esetnek lehettek szemtanúi a budapesti metróra váró utasok: egy detektornak látszó műszerrel felszerelkezett férfi gondosan végigpásztázta a metrósíneket - tudtuk meg egy olvasónktól. Az [origo] kiderítette, hogy amit bombakeresőnek néztek az utasok, arra szolgált, hogy egy beesett tárgyat kihalásszanak vele a sínek alól.

Hétfőn, négy nappal a londoni metrórobbantás után többen bombakereső műszernek néztek egy egyszerű eszközt, amivel egy férfi a sínek közé nyúlkált a Ferenciek terén, a metróállomáson. Az [origo] egyik olvasója hétfőn reggel a Ferenciek terén tartott a metróalagútba, amikor egy rövidnadrágos férfi "elnézést, sietek!" felkiáltással leszaladt a mozgólépcsőn. "Bement a peron végén egy félreeső helyiségbe, aztán kihozott egy detektornak látszó, két-három méter hosszú rudat, aminek a végén valamilyen műszer volt" - mondta olvasónk. "Benyúlkált vele a sínekhez, miközben végigment vele a peronon" - tette hozzá. Többen kíváncsian kezdték nézni, hogy mit csinál, ekkor a hangosbemondó többször is bemondta, hogy az utasok hagyják el a sínek melletti biztonsági sávot. Mielőtt beállt volna a szerelvény az állomásra, a férfi visszavitte a műszert az oldalsó helyiségbe.

A rendőrség meglepődve értesült az eseményről. Gajda Péter, a BRFK sajtóreferense azt közölte az [origo]-val, hogy hétfőn reggel sem hozzájuk, sem az V. kerületi kapitányságra nem érkezett közveszéllyel való fenyegetés, nem volt bombariadó. Ilyen riasztásról nem tudott a rendőrség központi ügyelete és a Rendőrségi Biztonsági Szolgálat sem.

Hosszas vizsgálódás után a BKV sajtósának sikerült magyarázatot találnia a titokzatos jelenetre: "A férfi, aki lesietett a mozgólépcsőkön, egy forgalmi ügyeletes volt. Valaki ugyanis szólt nekik, hogy beejtett valamit a sínek közé. Az, amit az utasok detektornak néztek, egy szigetelt nyelű bot volt, ami arra szolgál, hogy a beejtett tárgyakat kihalásszák a sínek közül" - mondta Bóna Eszter, a BKV sajtóreferense. A tárgy, ami beesett, valószínűleg egy cipő volt, de a sajtóreferens nem tudta, hogy végül megtalálták-e. 