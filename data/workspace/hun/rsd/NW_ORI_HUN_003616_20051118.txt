Meghátrált a kormány a védőoltások ügyében

Az állam mégsem hárítaná el teljesen a felelősséget a kötelező védőoltások szövődményeiért. Korábban az ombudsman és civil szervezetek is felemelték a szavukat az október 30-án életbe lépett jogszabálymódosítás ellen, amellyel kikerült a törvényből az állam kártalaíntási kötelezettsége.

Rácz Jenő egészségügyi miniszter szerdán megígérte, hogy a kormányzat megoldást fog keresni a kötelező védoltásokkal kapcsolatos állami felelősségvállalás visszaállítására. Több civil szervezet és Lenkovics Barnabás ombudsman is tiltakozott az ellen, hogy a nyáron elfogadott gyógyszertörvény október 30-ával hatályon kívül helyezte az egészségügyi törvénynek azt a passzusát, amely szerint az állam kártérítést fizet, ha a kötelező védőoltás egészségkárosodáshoz vagy halálhoz vezet. Az oltóanyagért október 30-tól a gyártó felel. Rácz Jenő elmondta, ezen az újabb módosítás sem változtatna, viszont beiktatnának egy új jogszabályt: ha valaki egészségkárosodás miatt bepereli a gyártót, az állam kártalanítja őt, és a továbbiakban átveszi a pereskedést a gyártóval.

Az ombudsman azzal érvelt az állami felelősségvállalás visszaállítása mellett, hogy ha az állam törvényben előírja a kötelező védőoltást, az ebből adódó esetleges károsodásokért is vállalnia kell a felelősséget. Lenkovics november elején juttatta el állásfoglalását Rácz Jenőnek és az Országgyűlés Egészségügyi Bizottságának. A Társaság a Szabadságjogokért (TASZ) és a Védegylet október 25-én levélben tiltakozott a pártok frakcióvezetőinél. Egyik civil szervezet sem lát egyértelmű indokot arra, hogy egyáltalán miért akarta az állam elhárítani a felelősséget.

"Sietség, átgondolatlanság miatt születhetett meg ez a döntés" - véli Csernus Eszter, a Társaság a Szabadságjogokért (TASZ) szóvivője. Csernus szerint eddig is viszonylag ritkán fordult elő, hogy az államnak fizetnie kellett, mivel a felelősség csak akkor hárult rá, ha sem a gyártó, sem az orvos nem hibázott, mégis kárt szenvedett valaki.

"Felemás érv, hogy olyan kis számban fordultak elő szövődmények, ami feleslegessé tette az állami kártérítés intézményének fenntartását" - mondta az [origo]-nak Schiffer András ügyvéd, a Védegylet tagja.  

Az egészségügyi tárca és Bujdosó László országos tiszti főorvos szerint a kötelező védőoltások rendkívül csekély kockázattal járnak. A legtöbb szülői aggály korábban a higanyos oltásokkal kapcsolatban merült fel. Ezeket nemzetközi tanulmányokra hivatkozva magyar szülői szervezetek az autizmus kialakulásával hozták összefüggésbe, és szerették volna elérni, hogy Magyarországon se lehessen ilyen oltóanyagot használni. 

Az Egészségügyi Világszervezet véleményére hivatkozva a hatóságok folyamatosan cáfolták, hogy az oltóanyagnak köze volna az autizmus kialakulásához, 2006-tól  mégsem lesznek higanyos oltások forgalomban. A jövőre bevezetendő új összetételű oltóanyagoknál a hatóságok szerint az eddiginél is kisebb lesz a szövődmények kockázata. Csernus Eszter szerint már csak emiatt sem volt logikus lépés éppen most megszüntetni az állami felelősségvállalást.