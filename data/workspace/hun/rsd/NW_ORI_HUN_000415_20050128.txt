Helyi választást nyert a Hamász Gázában

Jelentős győzelmet aratott a Gázai övezetben tartott önkormányzati választásokon a Hamász. Az öngyilkos merényletekről és izraeliek elleni fegyveres támadásokról elhíresült radikális szervezet 77 helyet szerzett meg 118 közül. A Mahmúd Abbász kormányfő által vezetett Fatah-nak csupán 26 képviselője futott be.

Elsöprő győzelmet aratott a Hamász radikális iszlám mozgalom a Gázai övezetben megtartott helyhatósági választáson. A tíz választási körzet 118 önkormányzati képviselői helyéből a Hamász 77 mandátumot szerzett - közölték névtelenséget kérő palesztin választási tisztségviselők. A hivatalos eredmények ismertetése közép-európai idő szerint dél körül várható.

A Mahmúd Abbász palesztin kormányfő vezette Fatah párt mindössze 26 képviselői helyet szerzett, a függetlenek 14 mandátumot nyertek el, a radikális Népi Front Palesztina Felszabadításáért egy képviselői helyre tett szert.

A Hamász győzelme az erőszak eszközében hívő iszlám mozgalom széles támogatottságát tükrözi a Gázai övezetben, mert a csoport - azon kívül, hogy izraeli célpontok ellen szervez öngyilkos merényleteket és fegyveres támadásokat - segélyeket ad, iskolákat és óvodákat tart fenn a térség elszegényedett lakosságának.

Ez volt az első alkalom, hogy a Hamász jelölteket indított palesztin választásokon a Gázai övezetben. A szervezet ugyanakkor egy közelmúltbeli ciszjordániai szavazáson is elindult, ahol ugyancsak jó eredményeket ért el. Megfigyelők szerint függetlenül attól, hogy ezek csupán kisebb, helyi választások az eredmény komoly kudarc a Fatah, és jelentős győzelem a Hamász számára.

Musir al-Maszri a szervezet szóvivóje szerint a sikeres szereplés a demokrácia győzelme, és megmutatja, hogy "a palesztin nép elutasítja a korrupciót". A szervezetre sok palesztin tekint úgy, mint a palesztin megszállás és elnyomás ellen küzdő bátor harcosokra - írja a BBC News. 