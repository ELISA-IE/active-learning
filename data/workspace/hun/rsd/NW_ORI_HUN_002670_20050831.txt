Gyurcsányhoz fordultak a rossz kórházi turmix miatt

A kórházak többségében a szondatáplált emberek jelentős többsége továbbra is fertőzött táplálékot kap, annak ellenére, hogy egy ezt bizonyító ÁNTSZ-vizsgálat nemrég napvilágot látott. A dietetikusok szakmai szövetsége a kormányfő segítségét kéri az ügyben. 

Gyurcsány Ferenc miniszterelnökhöz fordult a dietetikusok szakmai szövetsége, mert úgy látják, hogy a korábbi rossz vizsgálati eredmények ellenére sem javul a kórházi mesterségesen tápláltak ételének minősége. "A kórházi szondatáplálás körülményei a politikai döntéshozók érdektelensége és passzivitása folytán továbbra sem javultak, ezért Gyurcsány Ferenc közbenjárását kérjük" - áll a Magyar Dietetikusok Országos Szövetsége sajtóközleményében.

A kormányfőnek címzett levél írója, Antal Emese elnök emlékeztet arra, hogy az ÁNTSZ tíz budapesti és vidéki kórházban vizsgálta a szondán keresztül adható, úgynevezett turmixok összetételét. A vizsgálat akkor megállapította, hogy a turmixok baktériumokkal fertőzöttek, és kevés a tápértékük. A kórházi konyhán készült táplálékok felénél találtak a készítményekben ürülékre utaló nyomokat.  

"A vizsgálati eredmények bebizonyították, hogy a szondán keresztül táplált betegek olyan turmix-készítményeket kapnak, melyeknek összetétele, tápanyagtartalma, de még előállításuk higiénés körülményei is erősen kifogásolhatók" - írják. E készítmények baktériumtartalma a legyengült szervezetű betegeknél komoly fertőzéseket okozhat. "Elfogadhatatlan, hogy a kórházi táplálás veszélyeztesse az arra rászoruló betegek felgyógyulását" - áll a közleményben.