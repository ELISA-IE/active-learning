Lehagyták Magyarországot az új euróérmékről

Az Európai Unió pénzügyi biztosa, Joaquin Almunia bejelentette, hogy júniusban konkrét javaslatot tesz az euróérmék áttervezésére, hogy azokon végre az új tagállamok - köztük Magyarország - is szerepelhessenek - írja a Népszabadság. 

Az év elején kiadott új euróérmékről, a gyűjtők nagy megdöbbenésére, kivétel nélkül hiányoznak az új tagállamok. Az érmék közös oldalán található térképen még a bővítés előtti állapot szerepel. Ennek oka, hogy az érmék tervezésekor még nem létezett a 2004-es bővítési menetrend. 

A pénzügyi biztos szóvivője szerint az Európai Bizottság nem hibázott, ugyanakkor más bizottsági forrás szerint szép gesztus lett volna, ha az új érméken már a bővítés utáni térképet tüntetik fel - írja a Népszabadság. 