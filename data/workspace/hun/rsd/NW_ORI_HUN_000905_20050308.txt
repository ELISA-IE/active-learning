Nem lesz utcalánytüntetés

A Belügyminisztérium tervezete szerint vigalmi negyedeket hoznának létre, ahova különböző módszerekkel, például adókedvezménnyel csábítanák az egész szexipart, illetve az utcalányokat. A prostituáltak érdekképviselője szkeptikus a kérdésben, de a tervezett demonstrációjukat elhalasztják - írja a Népszabadság. 

A Belügyminisztérium új prostitúcióval kapcsolatos szabályok kidolgozására készül, mivel a korábbi rendezési kísérlet elbukott. Hiába kötelezték ugyanis 1999-ben türelmi zónák létrehozására a települési önkormányzatokat, szinte sehol sem jelöltek ki ilyet. A lányok zóna hiányában - egyes, a jogszabályban meghatározott helyeken kívül - elvileg bárhol kínálhatják magukat, ám a hatóságok mindenhonnan igyekeznek eltávolítani őket. A helyzetre jellemző, hogy az utcalányok érdekképviseletének vezetője, Földi Ágnes levélben kérte helyzetük rendezését a BM-től, és utcai tiltakozással fenyegetőzött - írja a Népszabadság. 

A lap szerint a tárca válaszában jelezte, hogy új típusú szabályozáson dolgoznak. A javaslatot a BM korábbi főosztályvezető-helyettese, Borai Ákos dolgozta ki külső szakértőként. Borai a Népszabadságnak elmondta, vigalmi negyedeket hoznának létre, ahol mindenféle szexuális szolgáltatást kínálnának. Borai szerint, ha a helyhatóságok saját eszközeikkel, például terület biztosításával és adókedvezménnyel ösztönzik a vigalmi negyedek kialakítását, az egész szexipart - sztriptízbárokat, peep-show-kat, szexshopokat és pornómozikat a prostitúcióval együtt - a település egy jól körülhatárolt részébe, rendezett keretek közé terelhetik. 

A szakértő szerint ahhoz, hogy az utcalányok legális vállalkozóként működhessenek, újra kell értelmezni a prostitúcióval foglalkozó New York-i egyezmény egyes pontjait, elsősorban a diszkriminatív regisztrációt tiltó rendelkezést. A szakértő szerint ez például nem tiltja, hogy vállalkozóként működjenek az utcalányok. 

Az utcalányok képviselője csak arra kíváncsi a szabályozással kapcsolatban, hogy miként kényszeríthetik ki az önkormányzatoktól a jogszabályok végrehajtását. A prostituáltak mindenesetre elhalasztják tüntetésüket - derül ki a Népszabadság írásából.