Gázolajhiány fenyeget Európában

Elemzők szerint hiánycikk lesz a gázolaj Európában. Az elégtelen finomítói kapacitás miatt tíz év múlva ötvenmillió tonnás gázolajhiánnyal küzdhet az öreg kontinens - írja a Világgazdaság.

Európa több államának kormánya a gázolaj adótartalmának csökkentésével igyekezett ösztönözni a takarékosabb, dízelmotorral működő autók vásárlását. Nyugat-Európa több országában jóval meghaladja az ötven százalékot az ilyen járművek aránya.

A Wood Mackenzie olajipari tanácsadó cég szerint tíz éven belül jelentős gázolajhiánnyal kerül szembe Európa, hacsak nem nőnek a jelenlegi terveknél gyorsabban a finomítói kapacitások. Ha a jelenlegi befektetési tervek nem módosulnak, 2015-re évi ötvenmillió tonnás gázolajhiánnyal küzdhet Európa. Jelenleg a kontinensen évente kétszázmillió tonna dízelolaj fogy. A kereslet azonban folyamatosan nő: a Nemzetközi Energiaügynökség szerint idén egy százalékkal csökken a benzinforgalom, míg a gázolajfogyasztás három százalékkal növekszik - írja a Világgazdaság.A dízelautók ára azért magasabb, mert az EU környezetvédelmi előírásait teljesítő motorok fejlesztése óriási összegbe kerül. A hazai árérzékeny piacon azonban ezek a takarékosabb, de drágább kocsik nem könnyen adhatók el.Az elmúlt évben Nyugat-Európában eladott új személygépkocsik 48,2 százalékát hajtotta dízelmotor. Ausztriában, Belgiumban, Franciaországban, Luxemburgban és Spanyolországban az új személygépkocsik 65-73 százaléka volt dízelmotoros.Ezzel szemben Magyarországon tavaly a piacra került autóknak csak 17,3 százaléka tankolt gázolajat. Az évi 5-15 ezer kilométert autózó átlagembernek ugyanis a két üzemanyag ára közti csekély különbség miatt talán sosem térül meg a drágább modell megvásárlása. 