Vírusveszély miatt nem veszik a pintyeket

A madárinfluenza miatti aggodalmak éreztetik hatásukat a díszmadár-kereskedelemben is, több üzletben is visszaesett a papagájok, pintyek vagy éppen a kanárik forgalma. Bár a hatóságok szerint a hazai madarak teljesen veszélytelenek, a galambászokat hátrányosan érintik az esetleges járványveszély miatti óvintézkedések.

"Van egy papagájom. Eltüzeljem?" - ezzel hívta fel Szűcs József állateledelt árusító boltját nemrégiben egy madárinfluenza miatt aggódó vevő. Az üzlettulajdonos szerint egyre kevesebb ember fejében fordul meg, hogy madarat vásároljon.

Egy tizennyolc éve működő budapesti állatkereskedő tulajdonosa, Romhányi Emil az [origo]-nak egyenesen azt mondta: "Egyszerűen nem jön vevő a boltba." Szerinte a helyzet annyira kiábrándító, hogy azt fontolgatja, rövidesen bezárja az üzletét. "Korábban, egy hónapban akár tizenöt hullámos papagájt is el tudtam adni, most jó, ha egyet vesz valaki" - részletezi a helyzetet a kereskedő, aki az [origo]-nak azt mondta: a többi madár, így a nimfapapagáj, a kanári, valamint a pinty sem kelendő.

Romhányi szerint nyár óta pang a piac, mert az emberek "tévhitben" élnek: attól félnek, hogy elkapják a betegséget. Pedig, mint mondta, a szárnyasokat magyarországi tenyésztőtől szerzi be, ahol teljesen zárt helyiségben nevelik a madarakat, így még véletlenül sem kaphatják el a kórt.

A bolt bevétele, a madárinfluenza miatt, a felére esett vissza az elmúlt hónapokban. Aki ugyanis nem vásárol madarat, az nem vesz kalitkát és eleséget sem. Romhányi Emil úgy véli, a jobb időket is megélt kisállat-kereskedéseket amúgy is érzékenyen érinti a számítógép terjedése és az általános pénztelenség, de a madárinfluenza csak tovább rontott a helyzeten.

Az egyik budapesti plázában üzemelő kereskedés helyettes vezetője viszont arról számolt be, hogy nem érzékeltek forgalomcsökkenést. "Havonta körülbelül ötven madarat adunk el, a legtöbben a kisebb, és így olcsóbb pintyeket és hullámos papagájokat viszik" - nyilatkozta az [origo]-nak Kelemen György üzletvezető-helyettes. Kelemen azzal magyarázta a változatlan érdeklődést, hogy az üzlet forgalmas bevásárlóközpontban működik. Arról azonban ő is tud, hogy a kisebb boltokban jelentősen visszaesett az eladás.

A Fővárosi Állategészségügyi és Élelmiszerellenőrző Állomás Engedélyezési és Ellenőrzési Osztályának vezetője, Fölföldi Mária szerint a kereskedésekbe kerülő díszmadarak teljesen veszélytelenek, hiszen szigorú ellenőrzéseken esnek át. Az osztályvezető közölte, a boltok csak engedéllyel rendelkező importőrtől szerezhetik be a szárnyasokat, az EU-n kívüli országból érkező állatokat ráadásul a határon ismét megvizsgálják.

"Az unióból érkező díszmadarak csak bizonyítvánnyal juthatnak hazánkba, míg a Magyarországon tenyésztetteket a helyi állatorvos igazolásával lehet árusítani" - mondta az [origo]-nak a főállatorvos. Azt viszont hozzátette: a madarak nyilvános bemutatókon nem szerepelhetnek. Ezzel annak a kockázatát kívánják a legkisebbre csökkenteni, hogy az egyik - esetlegesen fertőzött - madárról továbbterjedjen a vírus.

A tilalomnak leginkább a galambász társadalom issza meg a levét, hiszen ők kiállításokon és versenyeken adnák-vennék a madarakat. Az eleséggel és más kiegészítők árusításával foglalkozó Szűcs József ugyan nem is árul madarat az üzletében, de még így is jelentősen visszaesett a forgalma. "Volt olyan nap, hogy 1400 forint volt a bevételem" - közölte. Szerinte az egész madárinfluenza-ügy egy "nagy felfújt dolog, aminek az a célja, hogy ne hozzanak kínai baromfit Európába". Az emberek irreális félelme kapcsán Szűcs megjegyezte: tud olyan esetről is, hogy egy telefontársaság dolgozói nem mertek felmenni a tetőre, mert ott galambürüléket találtak.

Kertész Dezső, a TIT Díszmadár Klub elnöke a tavaszi galambversenyek miatt aggódik, hiszen a tilalom miatt ezeket a rendezvényeket sem tarthatják meg. A Földművelésügyi és Vidékfejlesztési Minisztérium egyedi esetben viszont adhat felmentést. "Március első hétvégéjére kértünk engedélyt, de visszautasították azzal, hogy a tavaszi madárvonulás még sok mindent befolyásolhat" - közölte. Szűcs József úgy véli, ha egyszer feloldják a korlátozást, legalább fél év kell ahhoz, hogy a galambászok újra talpra álljanak.