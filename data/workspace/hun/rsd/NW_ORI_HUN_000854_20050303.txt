Ötmilliós bírság a Magyar Postának

A Gazdasági Versenyhivatal (GVH) 5 millió forintra bírságolta a Magyar Posta Rt.-t a fogyasztói döntések tisztességtelen befolyásolása miatt. A GVH versenytanácsa szerint a posta a tavaly márciusban bevezetett, úgynevezett elsőbbségi levélküldemények reklámozásánál megtévesztette a fogyasztókat.

A Magyar Posta Rt. elsőbbségi levélküldeményeit ajánló tájékoztatása azt a képzetet kelthette a fogyasztókban, hogy ezeket a leveleket a feladás másnapján már megkapják a címzettek. A versenyfelügyeleti eljárás feltárta, hogy még augusztus végén is 3 napon belül kézbesítették ezeket a küldeményeket, az azt megelőző hónapokban pedig ennél is hosszabb volt a kézbesítési időtartam - indokolta döntését a GVH.

A bírság meghatározásakor a versenytanács figyelembe vette, hogy az érintett szolgáltatási területen a fogyasztók fokozottan kiszolgáltatottak a Magyar Posta Rt. monopolpozíciója miatt - derül ki a versenyhivatal [origo]-hoz eljuttatott közleményéből.