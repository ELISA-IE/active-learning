Elhalasztják a brit királyi esküvőt

Elhalasztják Károly brit trónörökös és kedvese péntekre tervezett esküvőjét a pápa ugyanerre a napra kitűzött temetése miatt. Károlynak feltehetően magának is meg kellene jelennie a pápa búcsúztatóján, ahogy az esküvői szertartást majd megáldó canterburyi érseknek is. Az esküvőt szombaton tartják meg.

Elhalaszthatják Károly brit trónörökös péntekre tervezett esküvőjét a múlt hét szombaton elhunyt II. János Pál pápa temetése miatt. A trónörökös eredetileg április 8-án, Windsorban venné nőül Camilla Parker Bowlest, ifjúkori kedvesét. A Clarence House szóvivője azonban hétfőn azt mondta, hogy a hercegi rezidencia "folyamatosan értékeli" a helyzetet, és "érzékeli a világban zajló fejleményeket". Ez volt az első hivatalos utalás arra, hogy Károly és Camilla - eddig is szervezési és jogi malőrök által beárnyékolt - esküvőjét esetleg elhalaszthatják a katolikus egyházfő ugyancsak pénteki temetése miatt. 

A Clarence House még előző nap is azt a határozott álláspontot hangoztatta, hogy az esküvői ceremóniát pénteken tartják, akkor is, ha a pápa temetése arra a napra esne. Az esetleges új időpontról hétfő délelőtt még csak találgattak Londonban, később azonban kiderült, hogy egy nappal később, szombaton tartják az esküvőt. 

Az esküvő és a pápai temetés esetleg egybeeső időpontja komoly egyeztetési problémákat vetett fel. A Downing Street-i miniszterelnöki hivatal egyelőre nem erősítette meg, hogy Tony Blair kormányfő - aki természetszerűleg a trónörökös esküvőjére is hivatalos - részt akar-e venni a pápa búcsúztatásán, de londoni hírmagyarázók szerint ez nem kétséges. 

Ugyanakkor a brit királyi család valamely magas rangú tagjának, leginkább éppen magának a trónörökösnek is, jelen kellene lennie a pápai temetésen. Ugyancsak ott lenne a helye Rowan Williamsnek, Canterbury érsekének, az anglikán világegyház első számú vallási vezetőjének is, aki az eredeti esküvői menetrend szerint a pénteki polgári ceremónia után, 45 perces egyházi szertartás keretében áldotta volna meg a trónörökösi frigyet.