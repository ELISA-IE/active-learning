A Fidesz bojkottálja A szólás szabadságát

A Fidesz politikusai addig nem szerepelnek A szólás szabadsága című, korábban Friderikusz Sándor által vezetett közéleti műsorban, amíg az MTV nem indít belső vizsgálatot a vasárnapi botrány ügyében. Ekkor az október 23-án este elmondott operaházi beszédével kapcsolatban tett fel kérdést a műsorvezető Gyurcsány Ferencnek, aki élesen bírálta az ellenzék szereplését a nemzeti ünnepen. Később azonban kiderült: a műsort jóval Gyurcsány operaházi és Orbán műegyetemi beszéde előtt vették fel.

A Fidesz politikusai a jövőben addig nem hajlandók szerepelni az MTV A szólás szabadsága című műsorában, amíg a televízió nem indít belső vizsgálatot a vasárnapi, kínos vitát gerjesztő adás ügyében. "Gyurcsány Ferenc ekkor demokrata politikushoz méltatlan módon, saját napi politikai érdekei érvényesítésére kampányeszközzé silányította a Magyar Televíziót" - áll a Fidesz közleményében. A Fidesz azzal vádolja a köztévét, hogy szerepet vállalt Gyurcsány Ferenc október 23-ai "politikai színjátékában". A legnagyobb ellenzéki párt ezért azt követeli, hogy a televízió a belső vizsgálat után vonja le a tanulságokat és nyújtson garanciát arra, hogy ilyesmi többet ne forduljon elő. Az MTV később reagál a közleményre.

Simon András, az MTV műsoraiért felelős alelnöke sajnálja a Fidesz döntését. "Az ügyben lefolytattuk a belső vizsgálatot, és ennek eredményeként utasítottuk el a Fidesz helyreigazítási kérelmét. Emiatt alaptalan lenne munkatársaim személyi felelősségre vonása is" - közölte. Hozzátette: szerinte mindössze "egy apró szakmai hiba nagyítódott fel sokszorosára a politika fényében". Mindezek ellenére Simon reméli, hogy a Fidesz- politikusok a jövőben hajlandóak lesznek részt venni a műsorban.

Az esti beszédre kérdeztek rá délután

A szólás szabadságában október 23-án történtek másnap kerültek előtérbe, amikor Áder János (Fidesz) számon kérte az Országgyűlésben a miniszterelnökön, hogy miként bírálhatta a műsorban Orbán Viktor kora esti beszédét. Kiderült ugyanis, hogy a műsort délután 1 és 2 óra között vették fel, jóval Orbán műegyetemi beszéde előtt.

"Soha nem állítottam, hogy nem kora délután vették fel az interjút, amelyben egyébként egyetlenegyszer sem utaltam az elnökük beszédére" - mondta a parlamentben Gyurcsány Ferenc. Ezután hozzátette: addigra volt lehetősége megismerkedni "egy-két kiváló ellenzéki szónoklattal", ezekre reagálva állította az este vetített műsorban, hogy az ellenzék szitokáradatot zúdít az október 23-i ünnep alkalmával is a kormányra.

Ugyanakkor a kora délután felvett interjút Krizsó Szilvia műsorvezető "az Operaházban mondott egy szokatlan beszédet a megemlékezésekkel kapcsolatban" felvetéssel kezdte, márpedig a váratlanul hárompercesre sikerült operaházi beszéd este volt. Az [origo] megkeresésére hétfőn Holub Katalin, az MTV szóvivője közölte: "A műsorvezető előzetesen tájékozódott arról, hogy mi hangzik el a kormányfőtől a díszelőadáson, ennek az információnak a birtokában tette fel kérdéseit.

A szólás szabadsága című közéleti műsor vezetője a közelmúltig Friderikusz Sándor volt, aki azóta távozott a köztévétől. Friderikusz hadat üzent a tévéelnöknek, majd menesztették.