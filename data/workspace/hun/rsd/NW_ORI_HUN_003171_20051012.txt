Helyén maradt a korrupcióval gyanúsított alpolgármester

Továbbra is bejár dolgozni, és gyakorolja jogköreit Kaszab Csaba MSZP-s kőbányai alpolgármester, jóllehet két hete 17 milliós vesztegetés gyanújával hallgatták ki.

Továbbra is végzi munkáját, gyakorolja jogköreit Kaszab Csaba kőbányai alpolgármester - írja a Népszabadság. Kaszabot vesztegetés gyanúja miatt az irodájából vezették el, és hallgattak ki az ügyészek két hete. Mintha mi sem történt volna - mondta a lapnak a kőbányai önkormányzatnál történtekről az egyik kerületi képviselő. 

Egy korábban az [origo] birtokába került dokumentum szerint az ügyészség azzal gyanúsítja Kaszabot, hogy cégén keresztül körülbelül 17 millió forint kenőpénzt kapott. A pénzt egy építési vállalkozó fizette, öt évvel ezelőtt. Cserébe munkát szerzett ismerősének a politikus. 