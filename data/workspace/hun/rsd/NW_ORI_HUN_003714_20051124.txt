Száz fölé nő a Raiffeisen-fiókok száma

December végére 99-re, jövő év végére 122 fiókra bővül  Raiffeisen Bank ma 94 egységből álló fiókhálózata - jelentette be csütörtökön Horváth Krisztina, a bank vezérigazgató-helyettese. Szerinte a bank nem "állna meg" ennél a fiókszámnál, de a további terjeszkedéshez tulajdonosi hozzájárulás szükséges. 

A bank mérlegfőösszegének szeptember végi 1 149,72 milliárd forintos értéke16 százalékkal volt magasabb az egy évvel korábbinál. A 963,96 milliárd forint hitelállomány 26 százalékkal, a 786,68 milliárd forint betétállomány 15 százalékkal nagyobb az egy évvel korábbinál. 

A pénzintézet idén januártól szeptemberig 13,3 milliárd forint adózott eredményt ért el, ami 19 százalékkal kevesebb az egy évvel korábbi 15,7 milliárd forintnál, de közben a fiókhálózat-építés miatt a bank költségei is 61 százalékkal növekedtek.  A szeptember végi 1 149,7 milliárd forint mérlegfőösszeg 16 százalékkal több az egy évvel korábbi 991,9 milliárd forintnál.

A vállalati ügyfelek száma egy év alatt 39 százalékkal, 24 ezerre nőtt szeptember végére, mivel a bank nyitott a mikrovállalkozások irányába.Ugyanakkor a vállalatoknak nyújtott hitelek 26 százalékkal 771 milliárd forintra, a vállalati betétállomány pedig 16 százalékkal 376 milliárd forintra növekedett .

A lakossági hitelek egy év alatt 50 százalékkal, 129,26 milliárd forintra nőttek szeptember végére. Az ügyfelek száma 33 százalékkal, 288 ezerre nőtt. Az ügyfelek 90 százaléka devizában kéri a hitelt és nem nagyon érdeklődnek a forint alapú, támogatott hitelek iránt. Az egyre éleződő verseny miatt, a bankok  várhatóan már a következő félévben  rákényszerülenek arra, hogy kamatot csökkentsenek - véli a vezérigazgató-helyettes.

A vagyonosabb ügyfeleket kiszolgáló private banking üzletág 2005 szeptember végén 3 650 ügyfél vagyonának kezelésében működött közre. Az ügyfélvagyon ez idő alatt 57 százalékkal, 143 milliárd forintra nőtt, az egy ügyfélre jutó vagyon, átlagosan 39 millió forintra rúgott a negyedév végén. 