Veszélybe sodorják idősebb vásárlóikat a motorgyártók

Növekszik azon motoros balesetek száma, amelyek okozói vagy elszenvedői negyvenes-ötvenes jól szituált "úri motorosok". A motorgyártók az utóbbi évtizedben azt a réteget célozták meg új masináikkal, amely a legtöbbet hajlandó fizetni a száguldásért. Azt azonban senki sem magyarázta el a nyeregbe pattanó menedzsereknek és vállalatvezetőknek, hogy sem ők, sem a motorok nem olyanok, mint amire fiatal korukból emlékeznek.

Egyre gyakrabban végződik halálos balesettel a jól szituált negyvenes-ötvenes amerikaiak vasárnapi motorozása. A felmérések szerint az utóbbi évtizedben megháromszorozódott azon negyven fölöttiek száma, akik motorbalesetben vesztették életüket. Ezzel egy időben jelentősen csökken a fiatalabb áldozatok száma.

A közlekedési szakemberek a motorgyárak piaci stratégiáját átkozzák a romló halálozási statisztikák miatt. Az utóbbi évtizedben ugyanis a motorgyárak - elsősorban a Harley Davidson - a vagyonosabb, idősebb réteget vették célba gépeikkel. A nagy teljesítményű motorok egyre drágábbak, éppígy a megfelelő védelmet nyújtó bőrruhák, ezt pedig csak a legvagyonosabbak tudják megfizetni.

A stratégia, amely annak idején a csődtől való menekülést jelentette a Harleynak, mostanra egyre veszedelmesebbé válik. Az utóbbi évtizedben több százezer középkorú, jól szituált férfit ültetett ismét nyeregbe. A többi motoros csak "Bambinak" - Born Again Middle-aged Biker - vagyis újjászületett középkorú motorosnak hívja a hétvégén nyeregben fiatalodó vállalatvezetőket.

A szakértők szerint a sok baleset oka az, hogy az újra nyeregbe pattanók túlbecsülik saját és alábecsülik motorjaik képességét. A pénzüknek köszönhetően egyre nagyobb teljesítményű motorokat engedhetnek meg maguknak, azzal azonban nincsenek tisztában, hogy motorvezetői képességeik már lehet, hogy nem elegendőek egy nyereggel ellátott rakétához. 

"Húsz-harminc éve nem motoroztak, a tudásuk berozsdásodott. A motorok megváltoztak: egyre nagyobb motorjaik vannak. Úgy szállnak nyeregbe, hogy még egy felfrissítő kurzust sem végeznek el" - jellemezte a vasárnapi öregmotorosokat Cathy Rimm, a Maine állambeli Motoros Oktató Program vezetője a BBC Newsnak. A törvény senkit nem kötelez arra, hogy tanfolyamot végezzen, ha húsz év után először ül motorra.

A helyzet Európában is hasonlít az USA-ban tapasztalhatóhoz. Az Egyesült Királyságban megduplázódott azok száma, akik huszonöt évnél idősebben vesztik életüket motorbalesetben.

A szakértők szerint a gyártók felelőssége, hogy nem figyelmeztetik az idősebb vásárlókat a kor és az erős motor okozta veszélyekre. "Tíz-húsz óra oktatás után sportgépet vezetni tulajdonképpen a baleset biztos receptje" - áll az egyik brit motoros lobbiszervezet parlamenthez eljuttatott közleményében.