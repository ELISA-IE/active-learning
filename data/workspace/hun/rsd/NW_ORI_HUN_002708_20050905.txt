Napokon belül 300 forint lehet a benzinár

A jelentősen megemelkedett nemzetközi üzemanyagárak a motorbenzinek esetében már most 25-30 forintos literenkénti áremelkedést indokolnának Magyarországon. A gázolaj esetében is szükség lenne 10-15 forintos emelésre - tudtuk meg a Moltól.

A magyar olajcég egyelőre kivár az áremeléssel, várható azonban, hogy ha a nemzetközi üzemanyagárak hosszú távon a jelenlegi szinten maradnak, akkor a szükséges emelést fokozatosan beépíti áraiba a Mol.

Ez pedig a jelenlegi 285 forintos literenkénti 95-ös üzemanyagárak esetében már a 300 forint feletti szint elérését jelenti, ugyanakkor még messze van a nemzetközi elemzők által jósolt 360 forinttól.

A cég vezetői viszont azt remélik, hogy a nemzetközi piacokon az üzemanyag-tartalékok felszabadítása meghozza a várt hatást, vagyis a termékárak mérséklődését.