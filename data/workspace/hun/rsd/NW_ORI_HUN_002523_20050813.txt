Magyar pornó Amerika ellen

Hamisított, magyar internetes pornóoldalról származó felvételeket használtak fel az iraki lázadók annak igazolására, hogy az amerikai katonák iraki nőket erőszakoltak meg - írja a Népszabadság. Ezt állította az amerikai elnök legfőbb katonai tanácsadója, Richard Myers tábornok. A tábornok kifejtette: a Pentagon szakértői megállapították, hogy egy pornográf tartalmú magyar honlapról emelték le azokat a fényképeket és videókat, amelyeket az iraki felkelők terjesztenek az amerikai katonák kegyetlenkedéseiről.

Az Amerikai Polgárjogi Szövetség (ACLU) bírósághoz fordult azt követelve, hogy a védelmi tárca hozza nyilvánosságra azt a 87 fényképet és 4 videofelvételt, amely a Bagdad melletti, Abu Graib-i börtönkínzásokról készültek. A visszaélésekről készült, már nyilvánosságra került néhány kép bejárta a világot, és óriási botrány kavart. Az amerikai katonák által kedvtelésből készített fotók egyikén például egy fegyőrnő földön heverő meztelen iraki férfit tart pórázon, egy másikon ruhátlan fogoly ágyékára mutat vigyorgó ábrázattal. Az ACLU azt állítja, hogy a fogvatartottakat nem "véletlenszerűen" kínozták, és a felvételek közzétételét követeli. 

Az amerikai elnök legfőbb katonai tanácsadója, Richard Myers tábornok tiltakozik ez ellen. A szövetségi igazságszolgáltatás manhattani kerületi bíróságához benyújtott dokumentumaiban figyelmeztetett: a felvételek közzététele csak az iraki felkelők malmaára hajtaná a vizet, felhasználnák harcuk propagálásához és folytatásához. A tábornok úgy értékelte, a képek közlése nyomán fokozódna az amerikai katonák és a koalíciós erők elleni erőszak. George W. Bush tanácsadója szerint a felvételek az al-Kaida és egyéb terrorszervezetek kezében propagandaanyag lenne a terroristák toborzásához. 

Myers az Abu Graib-i börtönkínzásokról készült felvételek kapcsán említette, hogy tudomásuk van arról: a lázadók sok esetben hamisított fotókkal "bizonyítják" az amerikai katonák erőszakoskodásait. Ehhez kapcsolódva jegyezte meg a magyar pornóoldalról származó felvételeket. 

A főparancsnok a bírósági dokumentumokban kifejtette, hogy ezeket a hamisított felvételeket a felkelők különböző iszlámbarát és arab híroldalakon terjesztették mint az amerikai barbarizmus példáit. A fotókra nemegyszer iszlám imádságokban is utalás történt, sokszor bosszúra történő felhívással egyetemben. 

A börtönkínzásokról szóló képek nyilvánosságra hozatala ügyében Alvin Hellerstein szövetségi bíró fog dönteni, aki azt mondta: a fotók alapján ismerheti meg a legjobban a közvélemény, mi történt az iraki börtönben.