Sztrájkra készülnek a volánosok

Január 24-én országos sztrájkot tartanak a Volán dolgozói, ha a társaság nem emeli meg bérüket. A Közúti Közlekedési Szakszervezet január 21-ig hajlandó tárgyalni a cég vezetőivel.

A Volán-társaságok munkavállalóit képviselő KKSZ közleményében az áll, hogy miközben a szakszervezet 12 százalékos béremelést követel a november óta tartó tárgyalásokon, a munkáltató mindössze 6 százalékkal hajlandó megemelni a fizetéseket. A szakszervezet közleményében azt írja: a Volán-társaságok mintegy 25 ezer munkavállalója átlagosan a 146 ezer forintos bruttó nemzetgazdasági átlagkeresetnél kevesebbet visz haza havonta.

"A munkaadói ellenjavaslat súlyosan sérti a két fél között érvényben lévő keret-megállapodást is, amelyben az aláírók garanciát vállaltak arra, hogy kiemelten kezelik a Volán-dolgozók bérfelzárkóztatását és célul tűzik ki a nemzetgazdasági, és ezt követően a szakmai átlagkereset elérését" - áll a szervezet levelében.

A szakszervezet pénteket jelölte meg utolsó határidőnek, ha addig nem sikerül megállapodni, akkor január 24-re országos sztrájkot hirdetnek. A munkabeszüntetés üzemkezdettől reggel 9 óráig tart majd. 