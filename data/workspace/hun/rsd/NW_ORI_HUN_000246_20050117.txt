Amerikai kommandósok kutatnak Iránban

Jövőbeli légicsapások célpontjait választják ki azok az amerikai különleges egységek, akik már hónapok óta Irán határain belül tevékenykednek a legnagyobb titokban -  írja a New Yorker magazin. A lap szerint Irán Washington következő stratégiai célpontja. A Fehér Ház tagadja a cikkben szereplő állításokat.

Irán az Egyesült Államok következő stratégiai célpontja - írja az amerikai New Yorker magazin. Seymour Hersh, a magazin egyik munkatársa azt írja cikkében, hogy hónapok óta tevékenykednek amerikai különleges egységek Irán területén belül. Az amerikai felderítő akciókhoz állítólag a pakisztáni kormány is segítséget nyújt. Hersh névtelenül nyilatkozó forrásokra - volt titkosszolgálati tisztekre, Pentagonhoz közeli tanácsadókra - hivatkozik. 

Ezek egyike, egy pentagonbeli tanácsadó azt mondta, hogy "A civilek a Pentagonban Iránba akarnak menni, és elpusztítani annyi katonai létesítményt, amennyit csak lehet". A New Yorker szerint a kommandók legalább tavaly nyár óta aktívak Iránban. Fő faladatuk, hogy összegyűjtsék az információkat az iráni - feltételezett, vagy ismert - nukleáris és vegyi katonai létesítményekről, illetve rakétabázisokról. A cél, hogy azonosítsanak vagy három tucat - ha nem több - ilyen célpontot, amelyeket precíziós bombákkal, és gyors kommandós akciókkal el lehet pusztítani. 

A lap szerint az amerikai különleges egységek legalább tíz dél-ázsiai és közel-keleti országban hajtanak végre ilyen fedett akciókat. Egy volt titkosszolgálati tiszt azt mondta: "Ez a terrorizmus elleni háború, és Irak csak az egyik hadjárat (...) Legközelebb az iráni hadjáratot indítjuk el. Háborút hirdettünk és a rosszfiúk - akárhol is legyenek - az ellenségeink. Ez az utolsó nekirugaszkodás - négy évünk van, és úgy akarjuk ezt befejezni, hogy kijelenthessük: megnyertük a terrorizmus elleni háborút."  

A Fehér Ház gyorsan reagált a New Yorker írására. Dan Bartlett kommunikációs igazgató szerint a cikk "hemzseg a pontatlanságoktól". "Nem hiszem, hogy az ebben levont következtetések tényeken alapulnak" - tette hozzá nyilatkozatában Bartlett. 

A BBC News ugyanakkor jelzi, hogy Seymour Hersh valóban tévedhet, ám korábbi leleplező írásai - például az Abu Graib-i kínzásokról szóló beszámoló - igaznak bizonyultak. 