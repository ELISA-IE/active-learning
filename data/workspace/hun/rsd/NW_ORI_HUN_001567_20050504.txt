Bezárhatják a gyakran hibázó kórházakat

A jövőben az ÁNTSZ akár be is zárathatja azokat a kórházakat, ahol sok műhibát követnek el. Erre május közepétől egy új jogszabály hatalmazza fel a szakhatóság ellenőreit - írja a Népszabadság.

Gyakoribb és alaposabb, az ellátás minőségére jobban összpontosító ellenőrzésekre számíthatnak a jövőben a kórházak és rendelők. Az ÁNTSZ megerősített szakfelügyeleti rendszerrel és erősebb hatósági jogosítványokkal lép fel a szakmai szabályok ellen vétőkkel szemben - mondta a Népszabadságnak Bujdosó László országos tiszti főorvos. 

A szakfelügyelő főorvosok arra lesznek kíváncsiak, hogy a kórházban vagy szakrendelőben a beteg megkapta-e a megfelelő ellátást, szükség esetén továbbutalták-e a szakellátásra jogosult intézménybe. Ha valahol többször és indokolatlanul térnek el a szakmai kollégium által javasolt eljárástól, felfüggeszthetik az adott tevékenységet, végső esetben pedig akár vissza is vonható az intézmény működési engedélye: bezárathatják a kórházi osztályt, szakrendelőt. 

Az ellenőrzés tapasztalatait az ÁNTSZ nyilvánosságra hozná. A tiszti főorvos szerint az utóbbi hetek tragikus esetei kivételesek, de nem lett volna szabad megtörténniük, ha minden szakmai szabályt betartanak.