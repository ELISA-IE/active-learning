Kétszer is lemondott volna Rumsfeld

Két alkalommal is felajánlotta lemondását Donald Rumsfeld az iraki fogolykínzások miatti botrány idején. Az amerikai védelmi minisztert azonban mindkétszer maradásra kérte George Bush elnök.

Két alkalommal is felajánlotta lemondását az amerikai védelmi miniszter az iraki börtönkínzások okozta válság idején. George Bush elnök azonban mindkét alkalommal maradásra kérte Donald Rumsfeldet. A miniszter erről a CNN amerikai hírtelevíziónak nyilatkozott. 

Rumsfeld nem részletezte, hogy pontosan mikor ajánlotta fel távozását, de közölte, lelkiismerete tiszta. "Hogy mi is folyt az éjszakai műszak alatt az Abu Graib börtönben a világ túloldalán, olyan valami, amire Washingtonból nincs ráhatása senkinek. Úgyhogy nincs mint megbánnom" - mondta. Hozzátette ugyanakkor, hogy egy csomó intézkedést hoztak annak érdekében, hogy a jövőben ne történjenek ilyen dolgok, vagy azonnal fény derüljön rájuk és gyorsan megakadályozhatók legyenek. 

Rumsfeldet már a 2001. szeptember 11-i merényleteket követően számos támadás érte a terrorizmus elleni háború meghirdetése, majd az iraki harcok miatt. Nagyon népszerűtlen volt mind a katonai parancsnokok, mind a titkosszolgálati vezetők és a kongresszus tagjai között. Egyebek mellett a védelmi minisztérium rossz vezetése és a harcoló alakulatok iránt érzett közömbössége miatt támadták. Ezek a személye elleni támadások az iraki kínzásbotrány kipattanásakor érték el csúcsukat. Számos ellenzéki demokrata politikus szólította fel lemondásra, sőt még a saját pártjának egyes tagjai is erőteljesen kritizálták. 