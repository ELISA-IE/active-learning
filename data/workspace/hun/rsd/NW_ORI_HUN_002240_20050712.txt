Oltással kell védekezni a hepatitises kagyló ellen

A földközi-tengeri kagylók majdnem negyven százaléka Hepatitis A vírussal fertőzött német és olasz kutatók szerint. A nyersen fogyasztott, fertőzött kagylóktól könnyű elkapni a betegséget. Az ÁNTSZ szerint az Adriára utazó magyaroknak is számolniuk kell a fertőzéssel, ha helyi kagylót akarnak enni, bár Magyarországon kevesen kapják meg az általában szövődmény nélkül lezajló betegséget.

A Földközi-tengerből származó kagylók csaknem negyven százaléka Hepatitis A vírussal fertőzött - állítják német kutatók. Az eredményről a Stern, a Welt am Sonntag és a Süddeutsche Zeitung című német lapok számoltak be. A tanulmányok a földközi-tengeri kagylók és a tenger gyümölcsei minőségét vizsgálták. Németországban a nyár végén, amikor mindenki hazatér a nyaralásból, megnő a Hepatitis A-fertőzések száma Thomas Löscher professzor, a Trópusi Betegségek Intézetének vezetője szerint.

Olasz kutatók három éven át vizsgálták a Dél-Olaszország öt régiójának halpiacairól származó kagylókat: Bari, Brindisi, Foggia, Calabria és Nápoly környékéről. A vizsgálati minták majdnem húsz százaléka Hepatitis A-val fertőzött volt. Dél-Olaszországban a leggyakoribb a fertőző májgyulladás-járványok kitörése. 2004 elején Nápoly környékén több százan betegedtek meg körülbelül ugyanabban az időben. "A megbetegedettek kikérdezése után a lehetséges fertőzőforrást be tudtuk határolni, és így majdnem biztosak lehetünk abban, hogy ezt a kezdődő helyi járványt Hepatitis A kórokozóval fertőzött kagylók váltották ki" - mondta akkor Francesco Faella professzor, a nápolyi Cotugno Kórház orvosa. A járvány ellen tömeges védőoltással védekeztek. 

Egy 2003-as, a Barcelonai Egyetem által nyilvánosságra hozott vizsgálat szerint a fertőzöttség olyan kagylókban és tengeri állatokban is kimutatható volt, amelyek Görögországból vagy Spanyolországból származtak. A kutatók ugyanakkor nem találták a Hepatitis A vírus nyomát mesterségesen tenyésztett kagylókban. 

A minőségellenőrzés, amit az összes nagy olaszországi kagylótenyésztőnél elvégeznek, sem az étkezésre szánt kagylók, sem más kagylófajták, mint például az osztrigák esetében nem terjed ki a Hepatitis A vírusfertőzés vizsgálatára, mert nagyon drága. Francesco Scamardella biológus, aki laborvezető az olasz Campania régió egyik legnagyobb kagylótenyésztő cégénél, azt mondta: "Igyekszünk nagyon odafigyelni termékeink minőségére, de azt nem tudjuk kizárni, hogy kagylóink Hepatitis A-val fertőzöttek-e. Éppen ezért tanácsoljuk, hogy a kagylókat nyersen ne, csak megfelelő főzés után fogyasszák". 

Az Európai Unióban csak olyan áru kerülhet forgalomba, amelyet állatorvos már bevizsgált. Minden terméken rajta van az anyországból származó állatorvos pecsétje - tájékoztatták az [origo]-t egy kagylók és tenger gyümölcseinek importjával is foglalkozó cégnél.

ÁNTSZ: nyersen jelenthet veszélyt a kagyló, főzve nem

Ócsai Lajos, az ÁNTSZ járványügyi főosztályának vezetője az [origo]-nak elmondta: "A kagylókban fel tudnak szaporodni ezek a vírusok, amelyek esetleg fertőzőképesek is lehetnek. A kagyló ugyanis szennyvízből vagy bármilyen fertőzött vízből kiszűr mindent és magába zár" - mondta Ócsai. Sokat számít az, hogy ki mennyit és hogyan eszik - tette hozzá. "Ezek a vírusok azonban hőkezelésre elpusztulnak, úgyhogy aki nyersen szereti, az számoljon vele". 

Ócsai szerint aki szereti a kagylót annak ajánlott a védőoltás. "Az tény, hogy ilyen kagylók okoztak már Németországban, Japánban, Délkelet-Ázsiában járványokat, mi azonban nem vagyunk egy kagylófaló nemzet. Minél északabbra megyünk, a Hepatitis A-helyzet annál jobb, és mi is szerencsés helyzetben vagyunk Magyrországon." A járványügyi főosztályvezető szerint a Hepatitis A veszélye a déli, mediterrán államokban és a fejletlenebb országokban nagyobb. Míg egy mediterrán országban tízmillió emberre ezernél több megbetegedés jut évente, Magyarországon ugyanennyi emberből mindössze néhány százan kapják el a betegséget.

A kérdésre, hogy vajon Magyarországon is a szabadságos időszak végén jelentkezik a legtöbb megbetegedés, Ócsai azt válaszolta: "A Hepatitis szezonalitása egyébként is egybeesik az iskolakezdéssel, de ennek okai még nem tisztázottak. Ez akkor is így volt, amikor a magyarok még nem utaztak sokat külföldre." 

A Hepatitis A-ra a láz, émelygés, rossz közérzet, általános levertség mellett elsősorban a bőr és szemek sárgás elszíneződése jellemző. Ez a sárgaság a fertőzött máj elégtelen működéséből fakad. A tünetek szövődménymentes esetben néhány napon belül lezajlanak, súlyos esetben azonban a betegség hosszabb kórházi ápolást is igényelhet, halált azonban csak igen ritkán okoz. A betegség ellen gyógyszer nincs, általában magától lezajlik néhány hét alatt. A szövődmények kialakulásának veszélye az idősebb embereknél megnő, vagy ha a fertőzött valamilyen krónikus májbetegségben vagy májzsírosodásban szenved, vagy kórosan elhízott.

A Hepatitis A ellenes védőoltás még az utazás megkezdése előtt rövid idővel is beadható. A védelem az oltás után 10-14 nappal már kialakul. Egy további emlékeztető oltás általában fél-egy évvel az első után legalább tíz éves védettséget ad.