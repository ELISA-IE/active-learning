Szorul a hurok az ausztráliai náci körül

Újabb háborús bűnökkel, ezúttal kínzással gyanúsítja a Simon Wiesenthal központ Charles Zentait. Korábban egy zsidó fiú meggyilkolásával gyanúsították meg, ebben az ügyben már az ausztrál és a magyar ügyészség is nyomozást indított.

Több tanút is talált a Simon Wiesenthal központ, akik Charles Zentai ellen vallottak, ezek alapján a 18 éves zsidó fiú elleni gyilkosság mellett azzal is gyanúsítható a férfi, hogy megkínzott más zsidókat. Emellett valószínűsíthető, hogy más gyilkosságokban is részt vett az Ausztráliában élő férfi, de erről egyelőre még nincs elég bizonyíték. Kiderült az is, hogy Zentain kívül még hat magyarországi feltételezett háborús bűnösről érkezett bejelentés a Wiesenthal központhoz. A hatból azonban hárman már meghaltak, a többiek esetében pedig még nincs bizonyíték arra, hogy valóban követhettek el háborús bűnöket.

Efraim Zuroff, a Wiesenthal központ igazgatója azt mondta, eddig 329 feltételezett háborús bűnösről érkezett bejelentés az Utolsó esély elnevezésű nácivadász akció keretében. Ebből viszont csak 74 nevet adtak át az érintett országok ügyészségeinek. A Wiesenthal központ ugyanis minden bejelentést három szempont alapján ellenőriz, mielőtt a hatóságokhoz fordul: megvizsgálják, hogy hiteles-e az információ, mert egyszer már előfordult az is, hogy valaki rosszindulatból a szomszédját jelentette fel, teljesen alaptalanul. Emellett azt is ellenőrzik, él-e még a megvádolt és van-e olyan egészségi állapotban, hogy bíróság elé lehessen állítani. Végül azt is megnézik, állt-e korábban háborús bűnök miatt bíróság előtt, akiről a bejelentés érkezett. Kétszer ugyanis nem lehet valaki ellen ugyanamiatt eljárást indítani.

Efraim Zuroff elmondta azt is, hogy szerdán tárgyalt az Igazságügyi Minisztérium és a katonai ügyészség képiselőivel. Ekkor derült ki, hogy a magyar hivatalok meglepően lassúan jártak el eddig az ügyben. Bár a Wiesenthal központ már tavaly november közepén átadta az ügy aktáit a tel-avivi magyar nagykövetnek, csak idén január 28-án érkeztek meg a dokumentumok Magyarországra.

A Perthben élő Charles Zentai nyomára a Magyarországon tavaly júliusban beindított Utolsó esély művelet keretében bukkantak a jeruzsálemi Wiesenthal központ nácivadászai. 

A meggyilkolt fiú családja azonban azt állítja: már 1987-ben megküldték az anyagot a Simon Wiesenthal központnak, ahol azonban nem foglalkoztak az üggyel. A központ igazgatója csütörtöki sajtótájékozatóján hazugságnak nevezte, hogy már korábban is kaptak volna adatokat a férfiról.

Efraim Zuroff közölte azt is, hogy Magyarországon szeretnék bíróság elé állítani a férfit. A Channel 9 ausztrál televíziónak Zentai azt mondta, hogy kész Magyarországra utazni és bíróság előtt is elszámolni. 

Magyarország 1948-ban már adott ki elfogatóparancsot háborús bűntettek miatt a külföldön tartózkodó férfi ellen, azonban akkor nem sikerült elfogni. Két vádlott-társát akkor elítélték: az egyiket kivégezték, a másik pedig - kegyelemből - életfogytiglani szabadságvesztéssel sújtották, ám ő 1956-ban kijutott a börtönből, és elhagyta az országot.

Az akkori nyomozati és bírósági anyagok szerint a most Perthben élő 84 éves férfi 1944-ben részt vett egy zsidó fiú brutális megölésében, és rendszeresen kínozta és terrorizálta az elfogott zsidókat és katonaszökevényeket. Számos egybehangzó tanúvallomás szól ellene, az akkori visszaéléseket a nyomozó hatóságok alaposan felderítették.