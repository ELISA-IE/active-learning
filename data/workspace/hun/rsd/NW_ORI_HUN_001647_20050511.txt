Németország bezárja második atomreaktorát

Bezárják a németországi Obrigheimben lévő atomreaktort. Ez a német kormány második reaktorbezárása annak az ígéretnek a jegyében, miszerint függetlenednie kell a nemzeti energiafogyasztás egyharmadát biztosító atomenergiától - írja a Bloomberg.

Gerhard Schröder kancellár - koalíciós partnerének, a Zöld Pártnak tett ígérete szerint - két évtizeden belül véget vet az atomenergia használatának Németországban. Ennek második eleme az obrigheimi reaktor bezárása, mely a legöregebb és legkisebb Németország 18 reaktora közül. Ez a lépés 1,7 százalékkal csökkenti a német atomenergia kapacitást.

 

A német ellenzéki pártok ugyanakkor 107 000 olyan cégről - köztük a DaimlerChrysler és a Siemens - tudnak, amelyek fenn kívánják tartani az atomenergia használatát, mivel az energiaárak növekednek, a német kormány pedig korlátozza a kibocsátható szén-dioxid mennyiségét.

 

"A kormány már korántsem biztos az atomenergia kivonást meghozó döntés helyességében" - mondta egy telefoninterjúban Michael Schroeren, a Környezetvédelmi Minisztérium szóvivője. "Az előrejelzések szerint ugyanis a közeljövőben növekedni fognak a nyersanyagárak."