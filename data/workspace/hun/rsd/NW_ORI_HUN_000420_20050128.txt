Már szavaznak a külföldön élő irakiak

Ausztráliában már megkezdődött az iraki választás, pénteken ott szavazhattak elsőként a külföldön élő irakiak. Világszerte 14 országban 280 ezer kivándorolt, vagy ideiglenesen külföldön élő iraki jelezte részvételét a szavazáson. Irakban vasárnap lesz a választás, amelynek bojkottjára csütörtökön is felszólított egy szélsőséges csoport. Bagdadban péntek reggel újabb autóbomba robbant. 

Két nappal az iraki választások előtt megkezdték a szavazás a külföldön élő irakiak. Elsőként az Ausztráliában élők adták le voksaikat, őket követik a többiek. 14 országban összesen 280 ezer iraki regisztrálta magát a szavazáson. Nekik valamivel könnyebb a dolguk, mint az anyaországban élőknek, akiket a szavazást ellenző szélsőséges csoportok fenyegetnek. Ennek ellenére Ausztráliában csupán az ott élő szavazati joggal rendelkező irakiak 15 százaléka - körülbelül 12 ezer ember - jelezte szavazási szándékát. Sokan ugyanis attól tartanak, hogy ha elmennek, akkor annak Irakban élő rokonaik látják kárát.

Pénteken Ausztrálián kívül az Iránban, Jordániában, Egyesült Arab Emírségekben, Szíriában, Törökországban, Egyesült Államokban, Nagy-Britanniában, Kanadában, Dániában, Franciaországban, Hollandiában és Svédországban élő irakiak is megkezdik a voksolást. A külföldön élők vasárnapig adhatják le szavazataikat.

Hat iráni városban közép-európai idő szerint hajnali fél öt órától adhatják le szavazataikat az iraki állampolgárok, Törökországban pedig egy ankarai és két isztambuli iskolaépületben. Iránban több mint hatvanezer iraki vetette magát nyilvántartásba a választásokra, az erre jogosultaknak mintegy a fele. Monica Ellena, a nemzetközi szervezet Iránban szolgálatot teljesítő képviselője szerint a szavazás egyelőre mindenütt rendben folyik az országban. A Törökországban élő mintegy 80 ezer szavazásra jogosultnak csak körülbelül öt százaléka, vagyis alig több mint négyezer iraki vetette fel magát a választási jegyzékre.

Irakban eközben folytatódik az erőszak - legalább négy ember meghalt, amikor autóbomba robbant egy bagdadi rendőrőrs közelében - és egy szélsőséges szervezet újra a választások bojkottjára szólított fel. Az Anszár asz-Szunna nevű szunnita csoport újabb támadásokat helyezett kilátásba és közölte, hogy azok, akik szavaznak, "csak magukat okolhatják". 

Egy másik csoport - a lefejezésekről elhíresült - Abu Muszab az-Zarkávi vezette társaság újabb videofelvételt tett közzé egy gyilkosságról. Az általuk kivégzett férfiről azt állították, hogy Ijád Allávi ideiglenes kormányfő egyik vezető tanácsadója volt. A BBC iraki tudósítója szerint az emberek komolyan veszik a fenyegetéseket. 

Közben Dél-Irakban - komoly koalíciós katonai védelem alatt - megkezdődött a szavazóurnák kiszállítása.