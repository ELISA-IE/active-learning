Felvásárolja a Dataplexet a Magyar Telekom

Megvásárolta a Magyar Telekom (MT) a Dataplex Kft-t. Az informtikai szolgáltatót 5,1 milliárd forintért vette meg a MT. A Magyar Telekom csoport jelentős bővülést ért el az üzlettel a szolgáltatási piacon: a Dataplex professzionális informatikai infrastruktúra-üzemeltető.

A Magyar Telekom 2005. december 12-én száz százalékos tulajdonrészt szerzett a Dataplex Kft.-ben. A cég 5,1 milliárd forintért vásárolta meg az informatikai szolgáltatót. Az akvizíciónak köszönhetően a Magyar Telekom Csoport jelentős piaci növekedést és szolgáltatásportfólió-bővítést érhet el a vezetékes szegmensben.

A Dataplex megvásárlására fordított 5,1 milliárd forintot a Magyar Telekom a rendelkezésére álló hitelkereteken keresztül fedezi. A Magyar Telekom továbbá átvállalja a Dataplex 230 millió forint jelenértékű eszközlízing kötelezettségét is. Az Üzlet létrejöttéhez a Gazdasági Versenyhivatal jóváhagyása szüksége.

A vállalati kommunikációs szolgáltatások piacán folyamatosan bővül az az üzleti ügyfélkör, amely magas biztonságú, szünetmentes adattárolást, adatmentést, illetve egyéb értéknövelt szolgáltatásokat igényel. Egyre több vállalat dönt úgy, hogy az alaptevékenységéhez nem tartozó informatikai infrastruktúra működtetéséhez professzionális szolgáltatót vesz igénybe.

Hasonló piaci szegmensben működik a T-Online Adatpark, amely elsősorban web- és szerverhostinggal foglalkozik, így a Dataplex megvásárlása illeszkedik a Magyar Telekom Csoport stratégiájához és erősíti jelenlegi tevékenységét. A Dataplex bevétele 2005-ben várhatóan eléri az 1,3 milliárd forintot; budapesti adatközpontja a legfejlettebb technológiai színvonalat képviseli.

Az [origo]-t a T-Online adja ki, amely a Magyar Telekom csoport tagja.