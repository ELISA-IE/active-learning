Káros anyag került az olasz bébitejbe

30 millió liter Nestlé tejet foglaltak le az olasz hatóságok, mert a csecsemőknek készült termékbe káros csomagolóanyag került. A Nestlé bejelentette: kivonnak a forgalomból minden kétes terméket.

Az olasz rendőrség az egész országra kiterjedő akció keretében harmincmillió liter Nestlé csecsemőtejet foglalt le. Kiderült ugyanis, hogy a 2006 szeptemberéig szavatos tej csomagolása egészségre káros anyagot tartalmaz, és átkerült a tejbe is.

Bár egyelőre nem tisztázott, hogy az anyag mennyire káros a gyerekek egészségére, az élelmiszeróriás a közelmúltban közölte: kivonnak a forgalomból minden olyan terméket, amelyben kimutathatóak a tejtermékek csomagolóanyagában alkalmazott ITX összetevő nyomai. 

A teljes 2006 szeptemberi szavatosságú tétel lefoglalásáról az eddig elvégzett laborvizsgálatok alapján döntöttek. A 2006 szeptembere után is fogyasztható termékek esetében a hatóságok nem találtak semmiféle problémát. 

A Nestlé kérdéses termékeit már júniusban is bírálták. Az ügy kínosan érintette az olasz rendőrséget is, mert azzal vádolták, hogy nem intézkedik idejében. A hatóságok már november 9-én is lefoglaltak kétmillió liter Nestlé tejet.