Brüsszel elnézi a jogsértő áfacsökkentést

Úgy tűnik, Brüsszel elnézően fogadja a kormány benzináfa-csökkentését. Az Unió elvileg tiltja a kormány által alkalmazott lépést, azonban Brüsszel csak az után tudna lépni az ügyben, hogy az áfa-rendszer teljes módosításával megszűnik a jogsértés - írja a Világgazdaság.

Elnézően fogadja az Európai Unió vezetése, hogy a kormány csökkenti az üzemanyagok árának áfa-tartamát. Október elsejétől az üzemanyagok áfa-kulcsa húsz százalékra csökken. Kovács László, az EU vám- és adóügyi biztosa a világgazdaságnak elmondta: az Európai Bizottság nem kívánja meggátolni a magyar kormányt a lépésben.

Az EB sajtófőnöke tegnap viszont azt nyilatkozta a Reuters hírügynökségnek: Magyarország elvileg nem csökkenthetné az áfát. Ugyanakkor Kovács László szóvivője, Maria Aszimakopulu még szerdán közölte, az Európai Bizottságnak magyar részről hivatalosan még nem jelezték, hogy a magyar kormány az áfa csökkentését tervezi.

 

Az Európai Unióban elvileg csak akkor lehetne kedvezményes sávba sorolni bármilyen terméket, ha erről uniós irányelv létezik, vagy ha az ország derogációt kapott. Magyarország esetében egyik szükséges kritérium sem teljesül az áfa-csökkentéshez. Szakértők szerint azonban mire az unió lépne, megszűnik a jogsértés: a kormány január elsejétől minden termékre 20 százalékos áfa-kulcsot vezet be, így az üzemanyag 20 százalékos áfa-tartama nem számít majd kedvezményesnek - írja a Világgazdaság.