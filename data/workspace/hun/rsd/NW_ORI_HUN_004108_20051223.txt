Hurrikános eutanáziákat vizsgálnak New Orleansban

Feltételezett eutanáziákat vizsgál a louisianai ügyészég egy New Orleans-i kórházban. Felmerült ugyanis a gyanúja, hogy a Katrina hurrikán pusztítása utáni káoszban több súlyos beteget is a halálba segítettek az orvosok, mivel nem tudták őket kezelni - írja a CNN. 

"Hitelesnek és kivizsgálandónak" nevezte azokat az információkat Charles Foti louisianai főügyész, amelyek szerint a Katrina hurrikánt követő káoszban a Memorial Medical Center nevű kórházban előfordult, hogy eutanáziát alkalmaztak betegeken. A főügyész részleteket nem árult el ezekről az esetekről, ám a CNN egy a már folyó vizsgálatokhoz közel álló, meg nem nevezett forrás alapján azt írja, több kórházi alkalmazott szerepét is vizsgálják.

A kórházban több mint 2000 ember keresett menedéket a vihar elől - betegek, dolgozók, és hozzátartozóik -, de négy nappal a vihar után katasztrofális helyzet alakult ki az épületben. A környéket víz lepte el, nem volt ivóvíz, nem volt áram, a közelben pedig fosztogatók jelentek meg. 

Azon a csütörtökön a kórházi személyzet - a betegek hozzátartozói szerint - már arról kezdett beszélgetni, hogy melyik beteget érdemes evakuálni és melyiket nem. A nővéreknek elegük lett abból, hogy ott kell maradniuk és nézniük a haldoklókat. Ezért úgy döntöttek, hogy a "DNR-betegeket" nem evakuálják - erről Angela McManus - akinek édesanyja súlyos állapotban feküdt a kórházban - számolt be a lapnak.

Ezzel egy időben a kórház vezetésében többen felvetették, hogy hajtsanak végre eutanáziákat - mondták a CNN-nek szemtanú orvosok. Ezt eleinte többen ellenezték, de az idő előrehaladtával, és a körülmények rosszabbodásával egyre többeket foglalkoztatott ez a lehetőség a súlyos betegek szenvedéseinek enyhítésére. 

Az egyik CNN-nek nyilatkozó orvos, Dr. Bryant King szerint azon a csütörtökön az tűnt fel neki, hogy már nem legyezik a nővérek a betegeket a hőségben, sőt már egyáltalán nincsenek nővérek az intenzív osztályon. Ráadásul két orvos arra kérte őt, hogy imádkozzon, miközben az egyik - akinél egy maroknyi fecskendő volt - odament a betegekhez és azt mondta nekik, hogy "ad valamit, amitől jobban lesznek". Az orvos furcsának találta, hogy egy doktor, aki szinte soha nem ad be injekciót (ez a nővérek feladata), egy maroknyi fecskendővel mászkál a betegek között, és mindenkinek ugyanazt adja be. King ezután elhagyta a kórházat, és azt állítja, nem volt szemtanúja eutanáziának, és nem tudja mi volt azokban a fecskendőkben. 

Az említett doktornő, Dr. Anna Pou nem kommentálta a beszámolót, de ügyvédje közölte, Pou és munkatársai minden erőfeszítést megtettek, hogy a minden szempontból magukra hagyott betegeken segítsenek. 

A vizsgálók szövettani vizsgálatokat végeztetnek ott elhunyt betegek holttesteiből vett mintákon, az egyik halottkém szerint azt is vizsgálják, kaptak-e a betegek halálos adag morfint. Azt, hogy összesen hány elhunyt beteget érinthet az ügy, még nem tudni, ahogy azt sem, gyanúsítanak-e konkrétan bárkit is eutanáziával - írja a CNN. 

A New Orleansra augusztus 29-én lecsapó trópusi vihar, és az azt követő áradás hatalmas károkat okozott, a város hónapokra megbénult és kiürült. A településen maradtak közül legalább 474-en életüket vesztették, és több mint egymillióan fedél nélkül maradtak. Szakértők szerint a természeti csapás legalább 160 ezer házat rombolt le.