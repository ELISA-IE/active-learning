Dollármilliókhoz jutott Szaddám az ENSZ kijátszásával

Szaddám Huszein Irakja 1,8 milliárd dolláros törvénytelen jövedelemhez jutott az ENSZ "Olajat élelmiszerért" programjának kijátszásával - írja a Népszabadság. A programban részt vevő 4500 vállalatból 2400 fizetett kenőpénzt az irakiaknak, köztük több óriáscég, például a német Siemens is. A korrupció nemcsak anyagi, hanem politikai természetű is volt, a megkent politikusok között egy sor ismert név is szerepel.

Szaddám Huszein Irakja 1,8 milliárd dolláros törvénytelen jövedelemhez jutott az ENSZ "Olajat élelmiszerért" programjának kijátszásával - írja a Népszabadság. A világszervezet által felkért független vizsgálóbizottság ötödik, egyben utolsó jelentése szerint a programban részt vevő 4500 vállalatból 2400 fizetett kenőpénzt az irakiaknak. A legmegdöbbentőbb, hogy több óriáscég, például a német Siemens is szerepel a listán. A DaimlerChrysler a 70 ezer dolláros páncélozott terepjárókért 77 ezer dollárt számlázott, és a különbözetet az irakiak által megjelölt bankszámlára utalta át. 

A vizsgálóbizottság a jelentés közzététele alkalmából ismét az ENSZ reformja mellett érvelt. Szerintük ha minden marad a régiben, akkor a jövőben bármikor megismétlődhet a mostani botrány. Az Egyesült Államokban máris tucatnál több cég és üzletember ellen folyik eljárás a korrupciót tiltó törvények megsértése miatt. Sok amerikai cég az Irak elleni szankciók miatt Franciaországban hozott létre leányvállalatot, és ezeken keresztül bonyolította az otthon illegálisnak számító üzleteket. 

A korrupció nemcsak anyagi, hanem politikai természetű is volt: Oroszország 19, Franciaország 4,4 milliárd dollár értékű olajüzletekhez jutott, amiért nem támogatta az ENSZ-szankciók további szigorítását. A legtöbb pénzt azonban nem is az olajtranzakciók, hanem az Irakba irányuló, elvben humanitárius szállítmányok kapcsán fizették: az irakiak rutinszerűen csúszópénzhez kötötték a vásárlásokat. 

A személy szerint megkent politikusok között egy sor ismert név szerepel. A jelentés szerint több magas beosztású francia diplomata és a Kreml néhány vezető tanácsadója mellett George Galloway brit parlamenti képviselő és az orosz Vlagyimir Zsirinovszkij is kapott pénzt a politikai támogatásért cserébe. 