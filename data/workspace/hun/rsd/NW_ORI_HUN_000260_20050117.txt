Újraélesztették a hálapénzes honlapot

Hétfőn délelőtt ismét működött a szülészek tarifáit tartalmazó weboldal, de röviddel az erről szóló cikkünk megjelenése után, ismét elérhetetlen lett. Az oldal szerkesztője szerint csak technikai problémáról van szó, az orvosi tarifákat is tartalmazó weboldal hamarosan látható lesz. Péterfalvi Attila adatvédelmi biztos álláspontja ugyanakkor változatlan, szerinte jogellenes ezeket az összegeket az orvos nevével együtt közzétenni.

Hétfőn délelőtt újra elérhető volt a halapenz.hu, a szülészek tarifáit tartalmazó weboldal. Röviddel az erről szóló cikkünk megjelenése után azonban a site ismét elérhetetlen, a szerkesztője szerint csak technikai okokból. A megújult site szerkesztője itt szeretné létrehozni a leghasznosabb honlapot a "békés szülés" támogatóinak. A szerkesztő célja, hogy a honlap a jövőben a "legjobb orvosok és egészségügyi szakdolgozók zárt kommunikációs rendszerévé" váljon - állt a weboldalon. A honlapról elérhető volt az a szülési tarifákat tartalmazó adatbázis is, melyet több mint egy évvel ezelőtt kismamák töltöttek fel. A hálapénzes honlap működésével kapcsolatban adatvédelmi, jogi kérdések merültek fel, ezért 2004. januárjában akkori szerkesztője felfüggesztette a működését, az információkat levette a weboldalról. Nem sokkal később Péterfalvi Attila adatvédelmi biztos állásfoglalást tett közzé, miszerint jogellenesnek tartja, hogy az érintett - vagyis az adatbázisban szereplő orvosok - hozzájárulása nélkül tették közzé, hogy mennyi pénzt várnak el a szülésért, illetve a terhesgondozásért. Az orvos személyes adatának minősül minden hálapénzzel kapcsolatos adat - állapította meg akkor az adatvédelmi biztos. Péterfalvi szerint a közérdeklődés nem minősít át a személyes adatot közérdekű adattá.

A tarifák nyilvánosságra hozását tartja fontosnak az újraindult weboldal szerkesztője, Telkes József pszichiáter, fejvadász. "Tudjuk, hogy van hálapénz, de lehessen azt is tudni, hogy mennyit kell fizetni" - mondta az [origo]-nak. A site működését a jövőben nagyrészt zártnak, vagyis csak jelszóval elérhetőnek tervezi. Jelszóhoz bárki hozzájuthatna, aki regisztráltatja magát. Ez azt jelenti, hogy csak ez a zárt közösség vitathatná itt meg a hálapénzzel - és egyéb orvosi vonatkozású dolgokkal - kapcsolatos véleményét. A mindenki számára látható oldalakon pedig szeretné közzétenni azoknak az orvosoknak a nevét, akiket a site látogatói jónak találnak. Ezek lehetnek olyanok, akik nem kérnek hálapénzt, vagy olyanok is, akik nyíltan felvállalják, hogy nekik mennyit kell fizetni - mondta. Péterfalvi Attila az [origo]-nak elmondta, hogy álláspontja változatlan, jogellenesnek tartja, ha az adatok újra megjelennek. Szerinte az egy évvel ezelőtt kialakult vitát a hálapénzről, illetve az összegek közzétételéről nem úgy kellene folytatni, hogy az adatbázist változatlanul elérhetővé teszik. Korábbi állásfoglalásával megegyezően most is úgy véli, hogy az oldal szerkesztője és a beíró kismamák is jogsértést követtek el, az ott név szerint szereplő orvosok pert indíthatnak ellenük. 