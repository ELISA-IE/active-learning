Törvényellenes lehet a Budapest Airport privatizációja

A kormány kapkodva és tisztázatlan viszonyok között értékesíti a jól teljesítő Budapest Airport Rt.-t - közölte csütörtökön, Budapesten sajtótájékoztatón Márton Attila (Fidesz) országgyűlési képviselő.

A kormány egy jól működő, dinamikusan fejlődő céget - amely 30 milliárd forintos forgalom mellett 10 milliárd forint eredményt ért el - homályos privatizáció keretében akarja értékesíteni - állítja Márton Attila. A fideszes országgyűlési képviselő szerint a magánosításban nem egyértelmű, hogy a pályázók mekkora tulajdonrészt, illetve milyen feltételekkel vehetnek meg az államtól. Továbbá aggályos, hogy a kíírás a nagy jövedelmezőségű földi kiszolgáló üzletág önálló eladását is lehetővé teszi. 

Amennyiben a kormánynak eltökélt szándéka - amit mi nem helyeslünk -, hogy eladja a repülőteret, tiszta környezetet kellett volna teremteni a törvényi szabályozással, és csak ennek ismeretében kiírni a privatizációs pályázatot. Jelenleg senki nem tudja pontosan, hogy mi is az, ami meg lehet venni - mondta lapunk kérdésére Márton Attila.

Egzakt módon nem lehet meghatározni, hogy meddig terjed ki Budapest-Ferihegy nemzetközi repülőtér területe, nem világos, hogy a leendő új tulajdonos milyen üzemeltetési szerződéssel vásárolja meg a részvényeket, milyen jogok és kötelezettségek illetik meg. A részvénytársaságot - a hatályos törvények értelmében - 100 százalékban nem lehet magánosítani, ennek ellenére a felhívás említést tesz a teljes körű értékesítésről - sorolta a kifogásokat a politikus. 

Márton Attila kitért arra is, hogy a légiközlekedésről szóló törvény - amely a privatizációra vonatkozó elemeket is tartalmazza -, július 1-jén lép hatályba, a pályázati kiírás azonban már a törvény parlamenti elfogadása előtt megjelent. "A kormánynak meg kellett volna várnia a jogszabály tárgyalását, a parlament általi jóváhagyását." Érthetetlen számára továbbá: míg nemzetközi független szakértők 200-250 milliárd forintra értékelik a magyar repülőteret, az ÁPV Rt. mindössze 60 milliárdos bevétellel számol. 

Az állam az Airport Rt. részvényeinek 75 százalék mínusz egy százalékát vagy száz százalékát értékesíti. "Az ÁPV Rt. történetében nem volt még arra példa, hogy a pályázó mérlegelhesse és különböző változatokat dolgozzon ki arra, hogy mekkora tulajdonrész kerüljön eladásra" - mondta a képviselő.

A kormány május 31-én döntött a Budapest Airport Rt. értékesítéséről, az ÁPV Rt. pedig június 6-án írta ki a privatizációs pályázatot. A Fidesz szerint az eladás a jelenlegi körülmények között a vagyon elherdálását jelentené, ezért az ellenzéki párt felszólítja az államot, hogy haladéktalanul állítsa le a gyanúsnak tartott magánosítást. 