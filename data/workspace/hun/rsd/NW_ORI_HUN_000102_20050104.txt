Adósak a bankok a lakáshitelek thm-jével

A hazai pénzintézeteknek január 1-jétől a fogyasztási kölcsönök mellett a lakáshitelekre is kötelező kiszámolni és közzétenni a teljes hiteldíjmutatót (thm). A Népszabadság érdeklődésére kiderült, hogy az első idei munkanapon ezt a bankok egy része nem tette meg. 

A napilap szerint a mulasztást épp a legnagyobb bankok követték el: az OTP-nél például csak egyetlen összeg és futamidő esetében tudták megadni a kölcsön thm-jét, az FHB ügyfélszolgálata pedig azt a választ adta, hogy a hitelösszeg és a futamidő alapján nem is lehet pontos értéket megállapítani. 

Volt olyan hitelintézet a Népszabadság szerint, amely azt állította, hogy az államilag támogatott hiteleknél nem kötelező közölniük a thm-et. A Pénzügyi Szervezetek Állami Felügyelete ugyanakkor a Népszabadság kérdésére megerősítette, hogy a thm kiszámítása ezeknél a kölcsönöknél is kötelező. A felügyelet egyébként már az első idei munkanapon megkezdte a bankok ellenőrzését. 

A körkérdésre csupán négy bank, az Erste, a Raiffeisen, a HVB és a CIB adott korrekt választ - írja a Népszabadság. 