Utcákon és tereken vitázik a főváros és a VII. kerület

A VII. kerület szeretné megszerezni több, jelenleg vitatott tulajdonú közterület tulajdonát. A forgalmas utakra és terekre ugyanis a főváros is igényt tart. A városháza szerint a kerület csak pénzt akar: fizetőparkolást vezetne be, ha megszerezhetné az utcákat. A kerületi polgármester azonban tagadja ezt - írja a Népszabadság.

Több fővárosi közterületen is vitatkozik a főváros és a VII. kerület. A Dózsa György útnak, a Nagy- és Kiskörút egy részének, a Thököly útnak, a Damjanich, a Rottenbiller utcáknak és a Lövölde térnek sincs gazdája, ezek a területek a senki földjének számítanak - írja a Népszabadság. A rendszerváltozás után ugyanis törvényben adták át a helyhatóságoknak az addig tanácsi kezelésű állami ingatlanokat - így a közterületeket is. Csakhogy az lrintett területek kezelője az állam volt. A városháza szerint ezeket a fővárosnak kellett volna megkapnia, csakhogy ezt annak idején nem kérelmezték, ezért az utak jogilag az állam tulajdonába kerültek. A városháza ezután hiába próbálta meg földhivatali eljárás keretében megszerezni őket, a kísérlet a VII. kerület ellenállásán megbukott. 

A kerület évek óta meg akarja szerezni a senki földjének minősülő közterületeket. Hunvald György (MSZP) polgármester a lapnak ezt azzal indokolta, hogy azok az Erzsébetváros területén találhatók. A városházán ugyanakkor attól tartanak, a kerület csak azért akarja megszerezni a kezelői jogot, hogy az érintett utcákra is kiterjeszthesse a fizető parkolást. Hunvald ezt tagadta a Népszabadságnak.