Öttel több tűzoltólaktanya kellene Budapestre

Új tűzoltólaktanyára lenne szükség ahhoz, hogy a fővárosi tűzoltók Budapesten összes területére szintidőn belül elérjenek. A jelenleg 15 laktanya helyett 20-ra volna szükség, több lakatanyát pedig fel kellene újítani, bővíteni - írja a Népszabadság.

Összesen húsz tűzoltólaktanyára lenne ahhoz szükség, hogy a Fővárosi Tűzoltó-parancsnokság egységei mindenhová időben érkezzenek. A tűzoltóknak a riasztástól számítva nappal legfeljebb tíz, éjszaka pedig öt perc elteltével meg kell kezdeniük az oltást és a mentést - írja a Népszabadság. Vannak ugyanakkor olyan helyek, ahol a laktanyák elhelyezkedése, egyes újonnan épült városrészek megközelíthetősége és a közlekedés miatt ezt a szintidő nem tartható. Sőt akadnak olyan kisebb területek, amelyek csak jelentős késedelemmel érhetők el, ám ezek a városhatárhoz közeli lakatlan részek, erdők, szántóföldek. 

A lap szerint ahhoz, hogy a szintidő tartása ne jelentsen gondot, a jelenleg működő tizenöt laktanya mellé még ötöt kellene felhúzni, a meglévők közül kettőt felújítani, illetve bővíteni. A körülmények ellenére azonban a város tűzbiztonsága jó, ami a tűzoltók felkészültségének és elhivatottságának köszönhető. Új laktanya kellene Remetekertvárosba, Pestszentlőrincre, Soroksárra és Árpádföldre, bővíteni kellene a rákosszentmihályi, és új helyre költöztetni az V. kerületi laktanyát. Utóbbi a jelenlegi, Gerlóczy utcai kicsi és korszerűtlen helyről várhatóan a Podmaniczky utcába költözik, a terület tulajdonosával már folynak a tárgyalások. 

Bende Péter tábornok, a Fővárosi Tűzoltó-parancsnokság vezetője szerint lehetetlen fontossági sorrendet felállítani a bővítendő és építendő laktanyák között. Bende azt reméli, hogy a már elkészült új békásmegyeri laktanyában március közepétől fogadhatják a riasztásokat. Az új békásmegyeri laktanya működése azonban egy darabig veszélyben volt, mivel a felépítés után a felszerelésre és a tűzoltókra már nehezen jutott pénz. Végül az itteni 47 tűzoltó közül 45 költségeit az állam, háromét pedig a főváros állja - derül ki a Népszabadság írásából.