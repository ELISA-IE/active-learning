Két nap szünet az ÁÉB fiókjaiban

December 15-én és 16-án várhatóan zárva lesznek az Általános Értékforgalmi Bank (ÁÉB) fiókjai. A két bankszünnapot, az ÁÉB fiókhálózatának, a Magyarországi Volksbank Rt. részére történő átadása miatt tervezik.

A bank a meghirdetett bankszünnapokat akkor tartja meg, ha a Pénzügyi Szervezetek Állami Felügyelete jóvá hagyja a pénzintézet és a Magyarországi Volksbank között létrejött, az ÁÉB 10 fiókjának és az ott kezelt követeléseknek és tartozásoknak átadásáról szóló megállapodást. Ennek hiányában a bank a jelenlegivel azonos módon, közleményben tájékoztatja ügyfeleit arról, hogy a bankszünnapokat nem tartja meg.

A bankszünnap miatt, a szokásostól eltérő megbízási határidőkről és árfolyam-alkalmazásokról, valamint az egyéb technikai tudnivalókról a pénzintézet a fiókjaiban kifüggesztett, valamint internetes honlapján megjelentetett hirdetményben ad tájékoztatást.

A pénzintézet az átruházni kívánt, 10 bankfiókjában lévő széfekre vonatkozóan - a folyamatos, zavartalan szolgáltatás érdekében - ügynöki szerződést kötött a Magyarországi Volksbankkkal. A szerződés alapján - a Pénzügyi Szervezetek Állami Felügyelete engedélyének megérkezését követően -, várhatóan 2005. december15-től a Magyarországi Volksbank ügynökként nyújtja a széfszolgáltatásokat mindazon ügyfeleknek, akiknek az erről szóló értesítést kipostázták. 

Az ÁÉB részvényeinek 100 százalékát 1996-ban vásárolta meg a Gazprombank. Részesedése azonban előbb 51 százalékra, majd 25,5 százalékra zsugorodott. Ekkor egy 8,5 százalékos részvénycsomagot az ÁÉB vezérigazgatója, Megdet Rahimkulovnak is megvásárolt a Gazprombanktól. A Rahimkulov tulajdonában lévő Kajifat Kft. azóta fokozatosan növelte részesedését a pénzintézetben és 2004 decemberére már a 74,48 százalékát szerezte meg. Az ÁÉB idén, októberben fiókhálózatának és ügyfélállományának átadásáról állapodott meg a Magyarországi Volksbankkal.