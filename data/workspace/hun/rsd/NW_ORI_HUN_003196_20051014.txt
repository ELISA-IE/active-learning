1200 meleg állt elő másságával a horvát lapokban

Egész oldalas újsághirdetésben adta tudtul másságát 1200 horvát meleg kedden, az Előbújás Napján. Akciójukkal a homoszexuálisokat övező előítéletek ellen szeretnék felvenni a harcot.

Egész oldalas újsághirdetésben vállalta a többségétől eltérő szexuális identitását 1200 horvát meleg kedden, az Előbújás Napján - írta a pride.hu. Horvátország három legnagyobb példányszámú napilapjában és több hetilapban is megjelent egy lista, amelyen a feliratkozottak keresztneve és életkora mellett azt is feltüntették, hogy az illető melegnek, leszbikusnak, biszexuálisnak vagy transzszexuálisnak vallja-e magát.

Bár a listát "Nem akarunk többé rejtőzködni" felirattal jelentették meg, a vezetékneveket nem írták ki, mivel a névsorban szereplők közül sokan még nem készültek fel teljesen másságuk vállalására. "Ez csak egy jelképes coming-out, de jelzi, hogy a horvát melegek is bátorságot gyűjtenek, a társadalom pedig toleránsabb" - mondta Dorino Manzin, a legnagyobb horvát melegszervezet, az Iskorak vezetője.

Október 11-én, az Előbújás Napján a világ számos országában megemlékeznek egy 1987-es washingtoni menetről, amelyen az amerikai kormány elégtelen AIDS-politikája és a diszkriminatív törvények ellen tiltakozott félmillió meleg és szimpatizáns.

A horvátországi lista aláírói az előítéletek ellen akartak fellépni a hirdetéssel, amelyben több toleranciát sürgettek. "Kevés dolog választ el és sok minden köt össze bennünket. Gondolkodj el előítéleteiden!" - írták. Horvátországban csak 2000 után, a reformerek hatalomra jutásával javult a melegek helyzete, mivel az 1991-es függetlenné válást követően nacionalisták kormányoztak.