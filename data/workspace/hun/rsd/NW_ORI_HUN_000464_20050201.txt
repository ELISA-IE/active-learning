A szaklevéltár szerint Szita Károly III/II-es volt

Az Állambiztonsági Szolgálatok Történeti Levéltárának adatai szerint Szita Károly Kaposvár fideszes polgármestere hálózati személyként együttműködött a kommunista diktatúra állambiztonságával. Az [origo] meg is kapta a levéltártól az ezt alátámasztó iratokat. A fideszes politikus továbbra is tagad, szerinte visszaéltek a személyes adataival.

Hálózati személyként Szita Károly együttműködött a pártállam titkosszolgálatával - állapította meg az Állambiztonsági Szolgálatok Történeti Levéltára az [origo] megkeresésére. Az [origo] a levéltártól megkapta a fideszes politikusról kiállított 6-os karton, illetve az egyik munkadosszié fedlapjának hivatalos másolatát is. Ezek szerint Szita Károly a III/II-es ügyosztálynak dolgozott titkos megbízottként Krakus Péter fedőnévvel. 1980. július 2-án szervezték be az irat szerint és 1989. május 9-ig tartott a kapcsolata az állambiztonsággal. A gyors adatszolgáltatás a kaposvári polgármesternek is köszönhető, aki elismerte közszereplői mivoltát. 

Az Állambiztonsági Szolgálatok Történeti Levéltára szerint Szita Károly hálózati személy kategóriájába esik. A törvény alapján az felel meg a hálózati személy kritériumainak, aki az állambiztonsági szervek számára "titokban, fedéssel és fedőnévvel jelentést adott, vagy ilyen jellegű beszervezési nyilatkozatot írt alá, vagy ilyen tevékenységért előnyben részesült". A titkos megbízott, amely minőségben Szita Károly a 6-os kartonja szerint ügyködött, a levéltár definíciója alapján az állambiztonsági szerveknek olyan tagja, aki elvi meggyőződésből vett részt a titkos együttműködésben.

Szita továbbra is tagad

Az [origo] kedd délután óta próbálta elérni Szita Károlyt, aki szerda délután adott ki közleményt. "Krakus Péter, vagy más fedőnéven jelentéseket nem készítettem és nem adtam, a személyi adataimmal visszaéltek" - írta a polgármester, aki szerint "a levéltárban található iratok azt a hamis látszatot keltik, hogy Szita Károly és Krakus Péter azonosak. "Nem tudom ki a Krakus Péter, azt tudom, hogy Szita Károly kicsoda" - áll a közleményben. Szita Károly szerint ugyan az Állambiztonsági Szolgálatok Történeti Levéltára a rendelkezésre álló iratok alapján nyilatkozott, de a történeti levéltár a Nemzetbiztonsági Hivataltól birtokába került iratok valóságtartalmát nem vizsgálta. "A szóban forgó iratok közt fellelhető 6-os karton és a munkadosszié elkészítéséhez nincs közöm, azok keletkezésében szerepet nem játszottam" - írja a polgármester. (A 6-os kartont és a munkadossziékat valóban a tartótisztek készítik, a beszervezettek jelenléte nélkül). Szita azonban a korábbi közleményeivel ellentétben a "jogi lépések megtételéről" most nem nyilatkozott.

Egy névtelenséget kérő III/II-es tartótiszt, aki 1969-től a rendszerváltás utánig szolgálta az állambiztonsági szervet a Klub Rádió Kontra című műsorának elmondta: kizárt, hogy utólag bárkiről is preparáltak volna 6-os kartont és munkadossziét. A rendszerváltás után a tartótisztek azoknak a megbízottaknak, akik nem akartak tovább szolgálni, megígérték, hogy megsemmisítik azokat a munkadossziékat és jelentéseket, amelyek nem bírnak operatív értékkel a jövőre nézve. Ezt többnyire meg is tették, azonban a 6-os kartont nem tudták megsemmisíteni, mivel azokat a központilag tartották nyilván - mondta a névtelen titkosszolga, aki hozzátette: az iratmegsemmisítésről jegyzőkönyvet kellett készíteni. "Szerencsésnek mondhatják azok, akik a rendszerváltás után nem hagyták abba a tevékenységüket, mivel az ő személyük továbbra is államtitok részét képezik" - mondta az egykori kémelhárító, akinek becslése szerint a külső kapcsolatok 15-20 százaléka vállalta, hogy tovább szolgál.

Pokorni: igen kellemetlen ez a Fidesznek és a polgármesternek is

Révész Máriusz, a Fidesz szóvivője kedden azt mondta, hogy mivel a párt elnöksége még nem látta a szóban forgó iratokat, ezért véleményt sem tudott kialakítani a kérdésről. A Fidesz vezetői korábban többször is úgy nyilatkoztak, hogy egy olyan ügynöktörvény-tervezetet tudnának támogatni, amely összeférhetetlenné tenné a közéleti szerepvállalást a volt ügynökök számára, ráadásul hétfőn egy ilyen irányú alkotmánymódosítást nyújtottak be. 

"A Fidesz azt szeretné, hogy kiderüljön az igazság Szita Károly ügyében, amely kellemetlen a kaposvári polgármesternek és a pártnak is" - jelentette ki Pokorni Zoltán Fidesz-alelnök szerdán újságíróknak. "Mi azt szeretnénk, hogy kiderüljön az igazság. Ez igen kellemetlen ügy Szita Károlynak, és kétségtelenül kellemetlen a Fidesznek is" - mondta a politikus. Közölte: tudomása szerint Szita Károly bírósághoz kíván fordulni, és cáfolja azokat az állításokat, miszerint együttműködött politikai rendőrséggel. "Mindaddig, amíg a bíróság nem dönti el, hogy ki állít igazat ebben az ügyben, ebben én és a Fidesz nem akarunk állást foglalni. Elfogadjuk azt az utat, amit Szita Károly javasol, a bírósági utat" - mondta. 

Az [origo] megkereste a politikus egykori tartótisztjét is, aki akkor Somogy megyei rendőrfőhadnagyként szervezte be Szita Károlyt. A telefonkönyv szerint összesen három ilyen nevű férfi van az országban (egy vonalas és két mobil előfizető, közülük az egyik már nem működik), mind a három Kaposváron, ugyanabban az utcában lakik. Közülük az egyik előfizető decemberben vonult nyugdíjba mint a Somogy Megyei Rendőr-főkapitányság alezredese. Mikor elmondtuk, hogy milyen ügyben keressük, azt mondta, hogy ne provokáljuk és azonnal letette a telefont. A második próbálkozásunkra is így tett, nem válaszolva arra a kérdésre, hogy valóban ő szervezte be Szita Károlyt. A rendőrtiszt tavaly állami kitüntetésben részesült. 

Kozák Dániel