Az ÁAK 690 milliárd forintnyi kötvényt bocsát ki

Az Állami Autópálya Kezelő (ÁAK) Rt. ez év szeptember végéig mintegy 690 milliárd forint értékű kötvényt bocsát ki, amit a gyorsforgalmi úthálózat fejlesztésére fordít - mondta Dióssy Gábor, a Gazdasági és Közlekedési Minisztérium politikai államtitkára, az Országgyűlés Gazdasági Bizottságának szerdai ülésén.

A GKM gyorsforgalmi úthálózat fejlesztéséről és finanszírozásáról készített előterjesztés bizottsági meghallgatásán, a politikai államtitkár elmondta: egyfordulós meghívásos pályázaton választják ki a kötvénykibocsátás tanácsadóját.

A GKM előterjesztése szerint, az ÁAK a mintegy 690 milliárd forintos összegből 283 milliárd forintot átad a Nemzeti Autópálya (NA) Rt.-nek, amely ebből visszafizeti az idén márciusban felvett 158 milliárdos hitelt az MFB-nek, és a 125 milliárdot a CIB bank által vezetett hitelező konzorciumnak. A fennmaradó több mint 400 milliárd forintot az új gyorsforgalmi utak építésére fordítja az ÁAK, amelyet az idei kormánydöntés jelölt ki, az NA Rt. helyett, az autópálya-beruházások finanszírozásának és kivitelezésének megszervezésével.