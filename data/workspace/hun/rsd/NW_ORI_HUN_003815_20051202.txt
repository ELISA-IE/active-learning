Csökkenti árait a Pannon GSM

A Pannon GSM a 2006-os áfa-csökkentésre hivatkozva csökkenti árait. Az áfa csökkentésnek megfelelően kerekítve olcsóbbak lesznek a percdíjak az MMS-ek és az SMS-ek. A cég a kiélezett piaci versennyel indokolja az árcsökkentést.

A forgalmiadó-kulcs 25-ről 20 százalékosra mérséklődése nyomán minden számlás és kártyás előfizetés bruttó havi díja csökken, s az áfa-csökkenésnek megfelelően kerekítve olcsóbbak lesznek a percdíjak, sms-ek és mms-ek is szinte minden esetben. Így például a djuice számlás csomag havidíja 3600 forintról 3450 forintra, a csomag csúcsidejű percdíja 49 forintról 47 forintra csökken, míg egy SMS ára ebben csomagban 25 forint helyett januártól csak 24 forint lesz.

"A magyar mobilpiacon rendkívül kiélezett a verseny, s az elmúlt évek jelentős árcsökkenéseket hoztak. A Pannon GSM ugyanakkor továbbra is arra törekszik, hogy szolgáltatásait az ügyfeleknek legmegfelelőbb feltételekkel kínálja, az pedig egyértelmű, hogy számukra rendkívül fontos szempont a kedvező ár. Éppen ezért örülünk annak, hogy a jogszabályi keretek változása lehetővé tette a bruttó díjtételek mérséklését"-mondta el Somlyai Dóra, a Pannon GSM kommunikációs igazgatója.