Péterfalvi ledarálta az ügynöklistát

Az adatvédelmi biztos ledarálta a legújabb, a Political Capital által készített, több mint 1300 nevet tartalmazó ügynöklistát. Péterfalvi meg sem nézte a névsort, mielőtt megsemmisítette volna. Szerinte ugyanis az elvi állásfoglaláshoz nem kell megismerni a neveket.

A Political Capital szerdán egy 1300 nevet tartalmazó listát vitt az adatvédelmi biztos irodájába. A cég azért vitte el a dokumentumot Péterfalvi Attilához, hogy kikérje a véleményét, mielőtt nyilvánosságra hozzák a neveket. Péterfalvi azonban nem nézett bele a listába, hanem olvasatlanul ledarálta azt újságírók jelenlétében. A névsor olyan hosszúra sikerült, hogy a darálógép nem bírta a sok ügynöknevet és leégett, ezért új, nagyobb teljesítményű masinával kellett folytatni a névsor bezúzását. 

Az adatvédelmi biztos azt mondta, azért nem foglalkozik a nevekkel, mert ahhoz, hogy elvi állásfoglalást készítsen, nem kell megismernie a listán szereplő adatokat. Azt a bezúzás ellenére megígérte Péterfalvi, hogy a jövő héten közzéteszi elvi állásfoglalását.

Megjegyezte azt is, hogy a Political Capital nem tartotta be az adatkezelési szabályokat az előző névsor közzétételekor. Előre be kellett volna jelenteni ugyanis szerinte, hogy adatkezelésbe kezdtek. Péterfalvi korábban többször is közölte, hogy szerinte bármilyen ügynöklista nyilvánosságra hozatala jogellenes.

Ungváry Krisztián történész, aki a Political Capital listáját készítette, azt mondta: nem tud egyetlen történészről sem, aki, mielőtt kutatásba fog, előre bejelenti, hogy adatkezelésbe kezd. Ez azt jelenti, hogy a jelenlegi szabályozás nem életszerű, de ez most legalább kiderült - tette hozzá.

A névsorról azt mondta: mintegy 1300-1400 név szerepel a dokumentumban. Szerinte bárki összeállíthatná néhány hetes kutatómunkával ezt a listát, mert csak olyan adatok kerültek fel rá, amelyeket korábban történészek levéltári adatok alapján már publikáltak. Így ez egy politikától független lista lett.

A bezúzott névsorról elárulta: olyanok kerültek fel rá, akiket beszerveztek vagy akik beszervezők voltak. A dokumentumból meg lehet tudni, ki mit is csinált. A nevek mellett szerepel életrajz, és az, hogy tartótiszt volt-e vagy beszervezett ügynök. Akit beszerveztek, arról pedig megtudható lenne, hogy aktívan együttműködött-e a hatóságokkal, passzív volt, semleges vagy ellenálló magatartást tanúsított. Azt is meg lehetne tudni a nyilvánosságra hozatal esetén, hogy önkéntes ügynök volt-e a listán szereplő vagy kényszerrel szervezték be. Az is kiderülne, hogy kikről adott jelentéseket az adott ügynök.

- Voltak hősök is, akik inkább az internálótábort választották, de nem működtek együtt a szocialista állambiztonsággal. Most az ő nevük sem derülhet ki - jegyezte meg Ungváry.

Somogyi Zoltán, a Political Capital vezetője azt mondta, az elvi állásfoglalás után döntik el, hogy nyilvánosságra hozzák-e a listát. Elmondta azt is, hogy az adatvédelmi biztos kérésének megfelelően bejelentik adatkezelési szándékukat. Egyelőre azonban nem derülhet ki, hogy kik szerepelnek rajta, mert mint mondta, nem azért kérték ki az adatvédelmi biztos véleményét, hogy aztán ne vegyék figyelembe.