Mélypontra küldték az eurót a hollandok

Nyolc hónapos mélypontra küldte az eurót a holland EU-alkotmány szavazás. Az uniós közös valuta mellett a várható gazdasági fejlődésnek sem tesz jót a holland nem. Az európai bizottság elnöke szerint komoly baj van az Unióban. Az Európai Központi Bank hamarosan esedékes kamatdöntő értekezletén ugyanakkor a holland eredmény ellenére sem várható kamatcsökkentés - sokak szerint ezzel elvész a gazdasági növekedés felgyorsításának esélye.

Nyolc hónapos mélypontra küldte az eurót, hogy a hollandok elutasították az Unió alkotmányát. Egy euró 1,2158 dollárba került a szerdai kései amerikai kereskedésben. Az uniós valuta 1,222 dollárról indulva süllyedt a nyolc hónapja nem látott mélypontra. Elemzők szerint a piac a holland eredményt már szerdán beárazta, így az euró konszolidációval kezdett a csütörtöki bankközi devizapiacon.

A holland népszavazás eredményére számítani lehetett, azonban három nappal a francia "nem" után igen rossz hatással lehet az unió gazdaságára. Sokan attól tartanak, hogy az elutasítás hatására megtorpan a gazdasági integráció, és az Unió jó ideig nem bővül tovább kelet felé. Az Európai gazdaság első negyedévi növekedése jócskán elmaradt a várttól, csak 1,3 százalék volt. Ezen hatások együttesen igen nehéz időket hozhatnak a közös valuta számára. "Baj van. Komoly baj." - ismerte el az amúgy optimista José Manuel Barroso, az európai bizottság elnöke.

Sokan hangoztatták a francia szavazás után, hogy a referendumot jobb politikai környezetben rövidesen meg lehet ismételni. A holland eredmény azonban - 62 százalék volt az alkotmányt elutasítók aránya - megvilágítja, hogy jóval komolyabb problémáról van szó, mint azt a kezdeti optimista nyilatkozatok állították. "A "nem"-ek ilyen magas aránya szétmorzsolja az alkotmányt. Nem hiszem, hogy a szövegnek jelenlegi formájában volna esélye." - nyilatkozta Richard Whitman a brit Királyi Külügyi Intézet szakértője a BBC News-nak.

Ugyanakkor a kedvezőtlen holland döntés eredménye alig huszonnégy órával az Európai Központi Bank (ECB) kamatdöntő ülése előtt látott napvilágot. Szakértők szerint az ECB ennek ellenére nem tervez kamatcsökkentést. Az uniós jegybank szerepét betöltő pénzintézet immár huszonötödik hónapja két százalékon tartja a kamatot. Az ECB-t az üzleti körök többsége kamatvágásra bíztatja, attól tartanak ugyanis, hogy a hosszú ideje magasan tartott kamat miatt az EU gazdaságának nincs esélye a jelentősebb növekedésre.