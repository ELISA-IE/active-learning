Spórolási tippek munkaadóknak

Pályakezdők, ötven év feletti, tartósan munka nélkül levők, a gyesről a munka világába visszatérők alkalmazása esetén foglalkoztatást segítő támogatás jár. Ezzel a munkaadók havonta több tízezer forintot is megtakaríthatnak munkavállalónként.

Különböző mértékű járulékkedvezmények segítik a hazai foglalkoztatás bővülését. Az összes ilyen támogatási formát az Országos Érdekegyeztető Tanács munkaadói oldala számára összegezte a szaktárca. 

E szerint januártól minden vállalkozás számára él az a lehetőség, hogy ha gyermeknevelésből (gyesről, gyedről, gyetről) vagy hozzátartozó gondozása után a munkaerőpiacra visszatérőt foglalkoztat, akkor kedvezmény kap a foglalkoztatott után. Így maximum bruttó 90 ezer forintos keresethatárig nem kell megfizetnie a társadalombiztosítási járulék 50 százalékát. Igaz, hogy három hónapos továbbfoglalkoztatási kötelezettséggel, de kilenc hónapig igényelheti ezt a cég. A maximális havi kedvezmény mértéke dolgozónként és havonta 13 050 forint lehet - számol be a Világgazdaság. 

Januártól szintén kevesebb közterhet fizethetnek azok a munkaadók is, akik tartósan munka nélkül lévő 50 éven felülieket vesznek ki a regisztrációból. A kedvezmény mértéke itt a társadalombiztosítási járulék 50, sőt akár 100 százaléka is lehet, feltéve, ha a havi kereset nem haladja meg a bruttó 90 ezer forintot. Ezenkívül a tételes egészségügyi hozzájárulást sem kell megfizetni. A kedvezményt egy évig veheti igénybe a cég, és nem terheli továbbfoglalkoztatási kötelezettség. Itt az érvényesíthető maximális havi kedvezmény 10 095-20 190 forint között alakul havonta alkalmazottanként. 

Októbertől indult el az úgynevezett Start program, amely több hátrányos helyzetű célcsoportot, így például a 25 év alatti fiatalokat érinti. Ha a munkába állás előtt a pályakezdő kiváltja a lakóhely szerint illetékes APEH-nél a Start-kártyát, akkor a munkaadója az első évben 15, a másodikban 25 százalékos járulékfizetési kedvezményt kap, sőt a minimálbér másfélszereséig tételes egészségügyi hozzájárulást sem kell fizetnie. Ennél a támogatási formánál a maximális havi foglalkoztatási kedvezmény dolgozónként az első évben 16 485, míg a második évben 5985 forint havonta. 

Ugyanekkora kedvezményekre számíthat a cég akkor is, ha 30 év alatti Start-kártyás diplomás pályakezdőt alkalmaz, ám a tételes egészségügyi hozzájárulást a minimálbér kétszereséig nem kell megfizetni. A havi kedvezmény ezért itt magasabb: az első évben 21 330, míg a másodikban 7980 forint havonta egy alkalmazott után. 

Azok a cégek, akik január és október elseje előtt 25 éven aluli pályakezdőt alkalmaztak, még igénybe vehetik a Start program "elődjét", ám novembertől már érdemesebb az új rendszerhez csatlakozniuk, így ugyanis több köztehertől szabadulnak meg. Az október elsejéig felvett fiatalok után ugyanis csak a társadalombiztosítási járulék 50 százalékát engedték el, méghozzá bruttó 90 ezer forintos keresethatárig. Ezt 9 hónapra, három hónapos továbbfoglalkoztatási kötelezettséggel vehették igénybe a cégek. Ezzel a fiatalt alkalmazó cég 13 050 forintot tudtak spórolni havonta, ugyanannyit, mint azok a vállalkozások, amelyek október elseje előtt kezdtek el 30 éven aluli diplomásokat foglalkoztatni, méghozzá ösztöndíjasként. 

Ezeket a kedvezményeket a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló törvény szabályozza. 

Várhatóan januártól lép életbe az az új szabályzó, amely a legfeljebb 250 főt foglalkoztató mikro-, kis- és középvállalkozásoknak kínál újabb típusú járulékkedvezményt a munkahelyteremtéshez. Itt a legalább három hónapja nyilvántartott álláskeresők foglalkoztatásához kapható meg a támogatás. A minimálbér 130 százalékáig egyáltalán nem kell megfizetni társadalombiztosítási és a munkaadói járulékot, sőt a tételes egészségügyi hozzájárulást sem. Ezt a kedvezményt egy évig vehetik igénybe a cégek, feltéve, ha vállalják az egyéves továbbfoglalkoztatási kötelezettséget. Itt az érvényesíthető maximális havi kedvezmény körülbelül 25 662 forint lesz havonta és dolgozónként, attól függően, hogy a minimálbér jövő évi összege mekkora lesz (63 ezer forintos legkisebb keresettel kalkulálva).