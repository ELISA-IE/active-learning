Adjon egy részt a civileknek!

A világon egyedülálló ötlet volt az a törvény, amely a non-profit szférának egy új, egyedülálló támogatási lehetőséget adott. Az 1996. évi, azóta többször módosított CXXVI. (ún. 1 százalékos) törvény rendelkezése szerint a hazai lakosság vagy a határon túli magyarság érdekében közhasznú tevékenységet folytató szervezetek az adózók által befizetett összeg 1 százalékából részesülhetnek. Hazánk példája nyomán a törvényt 2001-ben Szlovákiában, 2002-ben Litvániában, 2003-ban pedig Lengyelországban és Romániában is elfogadták.

A Nonprofit Információs és Oktató Központ (NIOK) Alapítvány kilencedik éve szervezi a személyi jövedelemadó 1 százalékának felajánlására vonatkozó információs- és médiakampányát, melybe idén Magyarország minden régiójából csatlakozott 1-1 partner (részletek a www.osszefogas.nonprofit.hu oldalon).

A kampányban részt vevő szervezetek az adófizetőket, valamint a civil szektort segítő szolgáltatásokat működtetnek. Az 1 százalékot felajánlani kívánók a 06 80 200 074-es ingyenesen hívható zöld számon érdeklődhetnek munkanapokon 9 és 17 óra között a szervezetek adószámával, vagy más az 1 százalékra vonatkozó kérdésekkel kapcsolatban. Interneten a www.nonprofit.hu oldalon található több, mint 6000 szervezet adatlapja (így adószáma is), valamint egyéb, az 1 százalékra vonatkozó útmutató, törvény.

Az 1 százalék azonban valójában nem is egy százalék, hanem rögtön kettő, sőt három. Tetszőleges civil szervezeten kívül ugyanis lehetőség van a személyi jövedelemadó még egy százalékának fölajánlására: vagy valamelyik egyház részére vagy pedig az évente változó egy esetleg több kiemelt kormányprogram támogatására. Ezen kívül tavaly létrejött a Nemzeti Civil Alap (NCA), amelybe a költségvetés minden évben annyi pénzt tesz, amennyi összegyűlt az 1 százalékos fölajánlásokból, vagyis megduplázza a civil szervezetek támogatását. Ebből az év folyamán szabadon pályázhat bármely civil szervezet.