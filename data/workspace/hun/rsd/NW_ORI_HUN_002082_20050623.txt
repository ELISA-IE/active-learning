Most érdemes eurót venni

Akik a nyárra való tekintettel nagyobb eurókészleteket kívánnak felhalmozni, azoknak jól jöhet az euró viszonylag kedvező 247,50-248 forintos árfolyama - írja a Világgazdaság. Nem kell túlkeresletre számítani, mert sokan már kora tavasszal bevásároltak.

A 250 forint alatti árfolyam kedvez azoknak, akik a nyári utazáshoz szeretnének eurót venni. Jóllehet a mostani árfolyam közel sem a legjobb, mégis érdemes lehet eurót venni, mert a forint iránti gyenge kereslet miatt nyáron a korábbinál néhány egységnyivel gyengébb az árfolyam.

Elemzők szerint a forint euróval szembeni kilátásai rövid távon kedvezőnek mondhatók. Az 50 bázispontos svéd kamatcsökkentés miatt felerősödnek azok a spekulációk, amelyek szerint előbb-utóbb az Európai Központi Bank is a kamatvágás mellet dönt. Ezzel a lépéssel a régiós devizák keresettebbé válhatnak a befektetők körében.

A kézpénzes valutaváltást változatlanul a pénzváltó irodáknál érdemes végrehajtani -írja a Világgazdaság. Internetes honlapok alapján a hazai pénzváltókban 249-252 forintért lehet eurót kapni a 245-247 forintos vételi ajánlatok mellett. A hitelintézetek fiókjaiban viszont 253-256 között mozog az eladási és 240-242 között a vételi árfolyam. A pénzváltóknál ráadásul nagyobb tételek esetében kedvezményeket lehet kérni.

A mostani, viszonylag kedvező euróárfolyam ugyanakkor nem fog túlkeresletet okozni, mert korábban február végén-március elején a forint tartósan az intervenciós sáv erő oldalán mozgott, így az euró eladási árfolyama 245 forint körül volt.