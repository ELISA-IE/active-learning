Több mint ezer gyógyszer drágul júliustól

Néhány nap múlva bekövetkezik a nyári gyógyszerárváltozás: ezúttal 1200 készítmény drágul, kétszáz lesz olcsóbb - írja a Népszabadság. Az ok most az úgynevezett fixesítés, vagyis az azonos hatású, de eltérő árú és nevű gyógyszereket azonos összegben fogja támogatni az Országos Egészségbiztosítási Pénztár. Az árváltozás az egészségbiztosítónak az év második felében mintegy 4,3 milliárd forint megtakarítást hozhat. 

A július elsejei gyógyszerárváltozások okaként megjelölt fixesítés azt jelenti, hogy a lényegében azonos hatású, de más és más néven forgalmazott és eltérő árú készítmények megvásárlásához az Országos Egészségbiztosítási Pénztár a jövőben azonos összegű támogatást nyújt. Így az adott csoporthoz tartozó legolcsóbb termék árához szabják a támogatás összegét. Például, ha az ezerforintos referenciatermék árából 900 forintot az egészségbiztosító fizet, akkor ezt az összeget adja az azonos hatású, háromezer forintos készítményhez is, ami így jóval drágább lesz, mint eddig. (Korábban százalékos arányban határozták meg a támogatást.) A hatezer támogatott orvosságból mintegy kétezer kerül a fix összeggel támogatottak körébe. 

"Jelenleg a százforintos gyógyszerárból átlag 63 forintot fizet a biztosító, ez az arány a fixesítés hatására sem változik jelentősen, de a pontos számításokkal a hivatal még nem készült el" - tájékoztatta a Népszabadságot Lengyel Gábor főosztályvezető. A fixesítés 1900 gyógyszert érint. A dráguló 1200 orvosság kétharmadánál az áremelkedés száz forintnál kisebb összeg, további harminc százaléknál átlagosan ötszáz forinttal drágul. Kétszáz orvosság ára csökken, és mintegy ötszáznak nem változik az ára. A főosztályvezető hozzátette: az árváltozás az egészségbiztosítónak az év második felében mintegy 4,3 milliárd forint megtakarítást hozhat. 

Bizonyos termékek ugyanakkor ingyenessé válnak: a szívinfarktus megelőzésére szolgáló kétféle spray-hez és egy tablettához térítésmentesen jutnak a betegek. A fixesítés hatására egy, eddig ingyen adott originális szerért a jövőben majd fizetni kell, ám ebből is lesz térítésmentes változat. 

A jövő hónaptól húsz, még szabadalmilag védett, és hetven, szabadon gyártható termékkel bővül a támogatott orvosságok köre - írja a lap. Három újabb daganatellenes és egy onkológiai fájdalomcsillapítóhoz juthatnak térítésmentesen a betegek. Az inzulin-terápia egy olyan új termékkel bővül, amely lehetővé teszi a napi egyszeri szúrást és a korábbinál kevesebb vércukor-ellenőrzést. Négy speciális beszerzésű gyógyszer átkerült az ingyen megszerezhető készítmények körébe, ezzel egyszerűbbé válhat egyes bélrendszeri daganatok, az izomsorvadás, a dialízisre szoruló, valamint egyes nőgyógyászati betegségek kezelése. Ugyancsak ingyenessé válnak a hepatitis B terápiájához, illetve egyes akut légzőszervi betegségek megelőzésére használatos szerek. 