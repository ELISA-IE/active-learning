Egy tábornokon csúszhat el a horvát EU-csatlakozás

Brit nyomásra bekeményített az Európai Unió Horvátországgal szemben: ha nem adják át a háborús bűnökkel vádolt Ante Gotovina tábornokot, nem indulnak meg a csatlakozási tárgyalások március 17-én. A Horvátországban háborús hősnek tekintett tábornokot négy éve keresi az őt csak félszívvel üldöző kormányzat. A tárgyalások várható elmaradása hatalmas kudarc lesz Stipe Mesic államfőnek és Ivo Sanader kormányfőnek, akik - úgy tűnik - elszámították magukat, amikor azt hitték: Gotovina átadása nélkül is bejuttathatják országukat az EU-ba.

Tíz napja van Horvátországnak, hogy megtalálja a délszláv háborúban elkövetett háborús bűntettek miatt keresett Ante Gotovina tábornokot, ellenkező esetben elfelejthetik az európai uniós csatlakozási tárgyalások március 17-re tervezett megkezdését. A 49 éves Gotovina majdnem négy éve szökésben van. A főleg brit kezdeményezésű uniós követelés miatt pánikban van a zágrábi kormány - írja a Guardian.

Zarko Puhovski zágrábi politológus, emberi jogi aktivista szerint "ez katasztrófa lenne mind a kormány, mind az ország számára". Zágrábi uniós diplomaták ugyan túlzónak tartják ezt a véleményt, ám azt elismerik, hogy az ügyben olyan patthelyzet alakult ki, amelyből mindkét fél - az EU és Horvátország is - csak vesztesen kerülhet ki. 

A kérdésben az EU is megosztott. Az USA ugyanis azt szorgalmazza, hogy ne engedjenek a horvátoknak, és ebben a szellemben ügyködik Nagy-Britannia is, amely a keményvonalas politika szószólója. A Horvátország-párti Ausztria ugyanakkor hevesen ellenzi a britek képviselte álláspontot. Más uniós és horvát diplomaták azzal vádolják a briteket, hogy úgy ugrálnak, ahogy Washington fütyül az ügyben. Az USA keménysége - európai diplomaták szerint - azzal magyarázható, hogy komoly titkosszolgálati bizonyítékaik vannak, amelyek alátámasztják azt a horvát kormánnyal szembeni gyanút, hogy nem tesz meg mindent a tábornok kézre kerítéséért. 

A vita eldöntője, Carla del Ponte hágai főügyész is afelé hajlik, hogy megállapítsa: Horvátország nem működik együtt megfelelően a bírósággal - ez egyértelműen a tárgyalások elhalasztását jelenti. 

A Gotovinát üldöző hírszerzők és diplomaták szerint a tábornok - akit Franciaországban bankrablás, zsarolás és emberrablás miatt ítéltek el távollétében - barátaival együtt a horvát hegyek között bujkál. Gotovina 2001-ben tűnt el, nem sokkal azt követően, hogy a hágai törvényszék megvádolta. Feltehetően az akkori horvát kormány egyik tagja adta neki a fülest, hogy letartóztatását tervezik. Azóta annak ellenére sem sikerült a nyomára bukkanni, hogy 5 millió dollárt kaphat az, aki nyomra vezeti a hatóságokat. 

Ez azonban nem véletlen. Öt horvátból négy ugyanis nemzeti hősként tekint az egykor a francia idegenlégióban is szolgáló Gotovinára, aki tíz éve 72 órás villámháborújával győzelemmel zárta az akkor már négy éve húzódó délszláv konfliktust. A sikeres hadmozdulatokat követően azonban - a hágai bíróság szerint - több tucat idős embert gyilkoltak le a vezetése alatt álló egységek, sok szerb otthonát gyújtották fel, és etnikai tisztogatásokat hajtottak végre, amelynek 150 ezer szerb látta kárát. 

A Gotovina elleni hajszát az EU és Horvátország közötti szócsaták, homályos kémügyek, rosszindulatú médiaháború, félreinformálás és tévedések sorozata jellemzi - írja a Guardian. A horvát kémelhárítás rendszeresen lehallgatta a Gotovinát kereső brit és amerikai ügynököket, felfedte kilétüket, aztán azzal vádolta Hágát, a CIA-t és az MI6-et, hogy összeesküvést szerveztek Horvátország lejáratására. Egy neves zágrábi újságírót - Gordan Mladicet - még hazaárulás miatt is megvádoltak, miután lehallgatták beszélgetéseit egy brit ügynökkel. Eljárást ugyanakkor még nem indítottak ellene.

Nem segít Gotovina elfogásában a horvát hatóságok hozzáállása sem. Például csak a múlt héten került fel neve a hivatalos körözési listákra. A hadügyminisztérium viszont továbbra is folyósítja számára nyugdíját, és a kormányzat mindeddig még nem vette zár alá vagyontárgyait - jóllehet az EU már hónapok óta szorgalmazza ezt a lépést. A horvát kabinet ugyanakkor folyamatosan azt állítja: mindent megtesznek a vádlott előkerítésére. 

Ha ez valóban így van, akkor azt jelzi, hogy Ivo Sanader miniszterelnöknek nincs elég hatalma, hogy úrrá legyen a Gotovinát támogató szövetségen - állította a lap. A Carla del Ponte és több európai kormány közreműködésével végzett kutatásból ugyanis kiderül, hogy a tábornokot egy furcsa, bűnszervezetekből, üzletemberekből, a hadsereg egyes vezetőiből, kormányzati tisztviselőkből és a titkosszolgálatok tagjaiból álló koalíció támogatja.

Horvátországban eközben erősen visszaesett a csatlakozás társadalmi támogatottsága, sőt még az állami televízió is az EU-tagság várható hátrányait taglalja. A csatlakozást elutasító jobboldali nacionalisták már készülnek nagy győzelmükre, ami hatalmas kudarca lesz a jelenleg kormányzó Sanadernek és Stipe Mesic államfőnek, akik "azt hitték, anélkül is bejuttathatják Horvátországot az EU-ba, hogy átadnák Gotovinát" - idéz a Guardian egy horvát kormányzati tisztviselőt. "Nagyon elszámították magukat, de a nyugat is elszámította magát." 