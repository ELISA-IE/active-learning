Megszűnt a rendkívüli állapot Ecuadorban

Kevesebb mint 24 órával a kihirdetése után Lucio Gutierrez ecuadori elnök bejelentette, hogy visszavonta a rendkívüli állapotot bevezető rendeletete a fővárosban, Quitóban. A rendkívüli állapot alatt ugyanakkor többezer ember vonult utcára tiltakozásképpen.

Az ecuadori tüntetők a fővárosban, Quitóban egyrészt a közel 24 órára bevezetett rendkívüli állapot, illetve a legfelsőbb bíróság feloszlatása ellen tiltakoztak. Az ecuadori kongresszus decemberben váltott le több bírát, akik kiálltak az államfő ellen korrupciós vádak miatt bizalmatlansági indítványt benyújtó képviselők mellett, és helyükre az elnökhöz lojális személyeket választottak. Lucio Gutierrez elnök szerint a zavargást a népszerűtlen bírák okozták.

Az elnök vasárnapi beszédében azzal indokolta a rendkívüli állapot beszüntetését, hogy elérte célját, a legfelsőbb bíróság feloszlatását. Ezt a kongresszus is megerősíti - tette hozzá.

Az ecuadori ellenzék szerint ugyanakkor a bírák elmozdítása törvénytelen volt, Gutierrezt pedig diktátornak nevezték - írta a BBC.