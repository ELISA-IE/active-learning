Modernizálnák a főépítészt és a fővárost

Modernebb Budapestet akar a fővárosi SZDSZ, és ennek megteremtéséről közösen gondolkodnak Schneller István főépítésszel. Ha azonban Schneller ezt nem tudja vállalni, akkor új főépítészt keresnek - írja a Népszabadság. A fővárosi ellenzék szerint Schnellert felfelé buktatnák.

"A mainál kicsit modernebb" Budapestet szeretne a fővárosi SZDSZ, ezért hamarosan döntenek arról, hogy Schneller István jelenlegi főépítész tudja-e vállalni ennek kialakítását - írja a Népszabadság. 

A lap szerint Bőhm András, a szabad demokraták fővárosi frakcióvezetője szerdán azt mondta, ha Schneller nem tudja vállalni a célt, akkor új főépítészt keresnek. Bőhm ugyanakkor közölte azt is, hogy a legjobb véleménnyel vannak Schnellerről, és vele együtt gondolkodnak valami újításon a város életében. A frakcióvezető szerint a főépítészt senki nem fogja elküldeni, hiába erőlteti azt hosszú ideje több szocialista kerületi polgármester.

Bőhm szerint az eddiginél jobban oda kell figyelni az építészszakma, a kulturális és a civil szféra véleményére, akik "másmilyen víziót" szorgalmaznak Budapesten. Ennek az új elképzelésnek a megfogalmazására a főépítész, az építészszakma, a civil és a kulturális szféra bevonásával tanácsadó testületet hoznak létre. 

A fővárosi ellenzék ugyanakkor úgy tudja, hogy a főépítészt felfelé buktatják, ám a ezt mind Bőhm, mind pedig Schneller hivatali elöljárója, Tiba Zsolt főjegyző is tagadta a Népszabadságnak.