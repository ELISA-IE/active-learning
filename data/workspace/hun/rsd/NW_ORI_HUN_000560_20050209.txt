Több mint felével nőtt a Démász nyeresége

A Démász Rt. konszolidált nettó eredménye 2004-ben 4,95 milliárd forint volt, ami 10,5 százalékkal több az előző évinél - közölte a társaság a Budapesti Értéktőzsde honlapján.

A nemzetközi számviteli jelentési szabvány szerinti (IFRS) gyorsjelentés szerint az Electricité de France International S.A. (EdF) többségi tulajdonában lévő áramszolgáltató üzleti évének negyedik negyedévében a nettó nyereség 888 millió forintot tett ki, ami az egy évvel korábbihoz képest 57,8 százalékos növekedés. Az elemzők a negyedik negyedévre 774 millió forint nettó profitot vártak.

Az energiaértékesítés árbevétele 2004-ben 4,5 százalékkal 79,73 milliárd forintra emelkedett. Az egy részvényre jutó nyereség 1336 forint volt, szemben az egy évvel korábbi 1209 forinttal.