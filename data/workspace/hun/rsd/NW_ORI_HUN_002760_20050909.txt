Mol: Nincs benzinár-stop Horvátországban

A horvát kormány nem avatkozott be a részben Mol-tulajdonban álló INA olajtársaság árképzésébe, és nem jelentett be semmiféle "árstopot" - derül ki a Mol [origo]-hoz eljuttatott közleményéből. A magyar olajtársaság szerint csütörtökön ezzel kapcsolatban téves hírek jelentek meg.

A távirati iroda csütörtöki tudósítása szerint Ivo Sanader horvát kormányfő a csütörtöki kormányülésen arra kérte - a 25 százalékban a Mol tulajdonában álló - INA olajtársaságot, hogy ne emelje a következő hetekben az üzemanyagok árát, mondván: a két-három hétig tartó árstoppal a kormányzat "időt akar nyerni a polgárok érdekében".

A Mol pénteki közleménye szerint Ivo Sander csütörtökön azt jelentette be, hogy a mindenkori kormánynak nincs ráhatása az üzemanyagok piaci alapú árképzésére, azok adótartalmán kívül nincs semmiféle befolyása az árak alakulására. A magyar olajcég szerint mindössze annyi történt, hogy a tervezett több mint egy kunás (1 kuna = 35 forint) áremelést a hét végéről két héttel elhalasztották, a késleltetett áremelés oka pedig egy politikai megállapodás.

Az árváltozás késleltetése olyan gyakorlat, amelyet Magyarországon a Mol Rt. magától is folyamatosan alkalmaz, azaz a világpiaci árváltozásokat csak hosszú távú tendenciák esetén, késleltetve és fokozatosan érvényesít saját árképzésében - fogalmaz a Mol.

A közlemény szerint Sander bejelentette: a horvát kormány célja, hogy 9 kunánál (315 forint) megálljon az áremelkedés, és 9 kuna fölött egy esetleges beavatkozást helyezett kilátásba a rendelkezésére álló eszközökkel.