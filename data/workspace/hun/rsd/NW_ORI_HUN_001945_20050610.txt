Tucatnyi közintézményt perelnek a mozgássérültek

Összesen tizenkét közintézmény ellen indít pereket a Mozgáskorlátozottak Egyesületeinek Országos Szövetsége. Az ok, hogy noha törvény írja elő, a határidőig nem történt meg a kérdéses középületek akadálymentesítése - írja a Népszabadság.

Próbapereket indít tucatnyi közintézmény ellen a mozgáskorlátozottak érdekvédelmi szervezete. Az érdekvédők azért döntöttek a perindítások mellett, mert az érintett középületekben a jogszabályokban meghatározott határidőig sem oldották meg az akadálymentesítést. Hegedűs Lajos, a Mozgáskorlátozottak Egyesületeinek Országos Szövetsége (MEOSZ) elnöke szerint azért csak egy tucatnyi intézményt pereltek be, mert ha az összes, a törvényt nem teljesítő - több ezer - közintézményt perbe fognák, megbénulhatna a teljes magyar igazságszolgáltatás - írja a Népszabadság. 

A lap szerint az érdekvédők az alperesek kiválasztásában több szempontot vettek figyelembe: hogy fővárosiak, nagyvárosiak és falusiak is legyenek közöttük; hogy többféle funkciót lássanak el; hogy viszonylag olcsón lehessen ott megoldani az akadálymentesítést; és hogy az adott helyeken a közelmúltban valamilyen sérelem ért egy mozgáskorlátozottat. Emellett arra is figyeltek, hogy mindegyik épületet vagy most építették, vagy a közelmúltban újították föl. A jogszabályok szerint ugyanis ezt csak az akadálymentesítés megoldásával tehették volna. 

A szervezet becslése szerint a több tízezer ingatlannak csupán az egyharmadába juthatnak be segítség nélkül a mozgássérültek. 

Az eddig beperelt intézmények: a Fejér Megyei Bíróság két épülete, a Fővárosi Munkaügyi Központ Kisfaludy utcai ingatlana, a budapesti Váci úton működő Valeriana Gyógyszertár, a Fővárosi Kerületek Földhivatalának Budafoki úti részlege és a VIII. kerületi polgármesteri hivatal. Hamarosan azonban perbe fognak egy vidéki és egy fővárosi okmányirodát, egy falusi polgármesteri hivatalt és egy háziorvosi rendelőt, egy városi rendelőintézetet, valamint egy vidéki felsőoktatási intézményt. A MEOSZ nem kártérítést kér, hanem csak arra kéri a bíróságot: kötelezze az alpereseket az azonnali akadálymentesítésre - derül ki a Népszabadság írásából. 