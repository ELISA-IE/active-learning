Sólyomé lehet a Béla király úti rezidencia

Buda legértékesebb ingatlana, a Béla király úti állami rezidencia - ahol jelenleg már csak Mádl Ferenc lakik - ismét a Kincstári Vagyoni Igazgatóság kezelésébe kerülhet, mert az MFB visszalép a vásárlástól. A Népszabadság úgy tudja, hogy az új államfő is odaköltözik. 

A Béla király úti állami rezidencia területén nem építhető lakópark a XII. kerület új szabályozási terve szerint, ezért a Magyar Fejlesztési Bank, amelynek előszerződése volt rá, mégsem veszi meg az ingatlant - írja a Népszabadság. A néhány éve még vezető közjogi méltóságok lakóhelyéül is szolgáló épületegyüttes így visszaszállhat a Kincstári Vagyoni Igazgatóságra. A most leköszönt köztársasági elnök, Mádl Ferenc még a rezidencián lakik, és a számára felajánlott ingatlan elkészültéig ott is marad. 

Az új XII. kerületi szabályozás továbbra is jelentős zöldfelületű intézményterületként kezeli a tizenhárom hektáros ingatlanegyüttest, amelyre lehet épületeket emelni, de lakóparkot nem, különösen nem tízemeletes házakat, ami a korábbi elképzelések közt szerepelt. Ráadásul a Béla király úti ingatlan műemléki védettséget élvez, mert egyik sarkában található a középkori Béla király kútja, és mivel a védettség helyrajzi számra szól, így mindenre kiterjed, ami a telken található. 

A meghiúsult üzlet után a KVI egyelőre nem gondolkodik a terület eladásán, már csak azért sem, mert valószínűleg Sólyom László köztársasági elnök mégis a Béla király úti rezidencia lakója lesz.