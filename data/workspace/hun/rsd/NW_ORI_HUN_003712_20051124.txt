Román biztosítót vett az OTP

Az OTP Bank 100 százalékos tulajdonában lévő OTP Garancia Biztosító Rt., valamint a Ceccar Romas képviselői szerdán Bukarestben aláírták a romániai biztosítótársaság 95,81 százalékos részvénycsomagjának megvásárlására vonatkozó szerződést. Az ár 1,92 millió euró.

Az 1998-ban alapított Ceccar Romas jelenleg kizárólag nem-életbiztosítási tevékenységet folytat. A cég biztosítási díjbevétele - elsősorban a gépjármű felelősségbiztosítás aránynövekedésének eredményeként - a 2003-as mintegy 1,07 millió euróról 2004-ben több mint 1,75 millió euróra nőtt.

A biztosítótársaság 2005. október 10-én megtartott közgyűlése határozott az alaptőke megemeléséről. A 4,30 millió eurós tőkeemelést az OTP Garancia Biztosító Rt. és az OTP Bank Romania közösen vállalta - közölte az OTP a Budapesti Értéktőzsde honlapján.

A tőkeemelés célja a nem-életbiztosítások, valamint az életbiztosítások végzéséhez a romániai jogszabályok alapján 2006-ban szükséges tőkemegfelelés biztosítása. A Ceccar Romas részvény-adásvételi tranzakciója véglegesen a szükséges román és magyar hatósági engedélyek birtokában, várhatóan egy hónapon belül lezárul.