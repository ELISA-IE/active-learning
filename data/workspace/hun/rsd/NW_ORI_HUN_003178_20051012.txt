Vadkanra lőtt, de társát ölte meg egy vadász

Egy ismert üzletember életét oltotta ki szerda reggel az egyik vadásztársa a mátrai Bátonyterenye mellett. A 37 éves férfi tévedésből vaddisznónak nézte társát, és tíz méterről fejbe lőtte. A lövést leadó vadászt foglalkozás körében elkövetett halált okozó gondatlan veszélyeztetéssel gyanúsítják.

Vendégként csatlakozott egy a Mátrában portyázó vadásztársasághoz egy ismert üzletember B. A., a kirándulás azonban az életébe került. A hajnali vadászat után a férfiak reggel 8 órakor épp hazafele indultak, amikor B., a Bátonyterenye melletti keresztlaposi erdőrészen letért a kijelölt ösvényről, és eltűnt a bozótosban. 

 

Az RTL Klub információi szerint egy vaddisznót követett, szerencsétlenségére azonban épp őt nézték vaddisznónak, mégpedig egy vadásztársa, aki egy másik lesről igyekezett vissza. A 37 éves, nyírbátori határőrként dolgozó férfi golyós vadászfegyveréből célzott lövést adott le a tőle 10 méterre lévő bokorra, és fejbe találta a mögötte tartózkodó üzletembert.

 

B. A. építési vállalkozóként dolgozott, cége évente több százmillió forintos forgalmat bonyolít. A Who is Who információi szerint magánvagyona közel 3,5 milliárd forintra rúg. Vagyona egy részét jótékonykodásra költötte: több iskolát, egyházat és sportszervezetet támogatott, kastélyában erdélyi gyerekeket  is vendégül látott.

 

Az [origo] kérdésére Kaszás Ottó, a Nógrád megyei Rendőrkapitányság sajtóreferense elmondta, hogy valószínűleg mindkét fél hibás a szerencsétlen balesetben. A 37 éves férfi fegyverét lefoglalták, őt magát kihallgatták és vért vettek tőle. Jelenleg foglalkozás körében elkövetett halált okozó gondatlan veszélyeztetéssel gyanúsítják.