Újabb történeti csúcson zárt a BUX

Újabb történelmi csúcson zárt a BUX. A részvényindex 1,04 százalék emelkedés után 22 910,54 ponton fejezte be a napot. A Richter és az OTP papírjai történelmi csúcsot értek el a nap során.

A Budapesti Értéktőzsde (BÉT) részvényindexe, a BUX 234,87 pontos emelkedéssel 22 910,54 ponton új történelmi csúcson zárt hétfőn, ez a pénteki záró értékhez képest 1,04 százalékos erősödés.

Hétfőn 17,4 milliárd forint értékben kereskedtek. A Magyar Telekom ára 0,81 százalékkal csökkent, a Mol 2,62 százalékkal növelte értékét. A Richter is csaknem ennyivel, 1,94 százalékkal erősödött, az OTP-nél ez az erősödés 0,12 százalék volt.

Ez utóbbi két papír nap közben történelmi csúcsot ért el 36.100, illetve 8.540 forinttal. A legnagyobb, 6 milliárdos forgalmat a Mol érte el, az OTP-papírral 5,1 milliárd forint értékben kereskedtek. A Richter-papírok forgalma 3 milliárd forint volt, a Magyar Telekom-papíroké pedig 1,8 milliárd forint.

A Mol-papír hétfőn 605 forinttal 23.705 forintra erősödött. A Magyar Telekom ára 8 forinttal 980 forintra csökkent. Az OTP 10 forinttal 8.310 forintra erősödött. A Richter-részvény 670 forinttal 35.295 forintra erősödött.

A BUMIX-index 5,58 ponttal 1.786,31 pontra erősödött, ez 0,31 százalékos javulást jelent. Az Inter-Európa Bank Rt. üzletkötőjének véleménye szerint hétfőre is kitartott a pénteki emelkedés, s ez elegendő volt az akkori történelmi csúcs túllépéséhez az átlagot valamivel meghaladó forgalommal.

Arra a hírre, hogy a Mol kiesett a török olajfinomító megszerzéséért folytatott versenyből, az üzletkötő szerint pozitívan reagált a piac. Mint kiderült, túl magas árért kelt el az olajfinomító, a befektetők szerint ez nem érte volna meg a Molnak. A hír ellenére a Mol-papír csaknem 3 százalékot elérő mértékben erősödött.

A Magyar Telekom 0,81 százalékos áresését nem tartotta jelentős korrekciónak az üzletkötő. A papír iránt a cég jó eredménye, magas osztalékfizetése, illetve az alacsonyabb állampapír-hozamok miatt nagy volt az érdeklődés, de úgy látszik, van egy szint, amely után ez már nem érvényesül - jegyezte meg.