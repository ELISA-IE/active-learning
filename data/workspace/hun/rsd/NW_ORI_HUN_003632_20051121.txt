Kiveszik a játékfegyvert az ajándékcsomagból

Cipősdobozba csomagolt ajándékokat vár még két hétig két keresztény karitatív szervezet, melyeket szegény gyerekeknek juttatnak el karácsonyi ajándékként. A határidő azért ilyen rövid, mert a csomagokat átnézik, hogy a keresztény szellemiségnek nem megfelelő ajándékok - például játékfegyverek - ne kerüljenek a gyerekekhez. 

Cipősdobozba csomagolt ajándékokkal lehet meglepni karácsonyra a rászoruló gyerekeket két keresztény karitatív szervezet segítségével. A Baptista Szeretetszolgálat budapesti irodájába, a Dorcas Segélyszervezet pedig debreceni székhelyére várja a cipősdobozokat, melyeknek külön csomagolást kell kérni a postahivatalokban. A csomag feladása - 5 kilogrammig - 600 forint, ez az egyetlen fix költség, azt az adakozóra bízzák, hogy a becsomagolt ajándék milyen értékű. A két szervezet a Nagycsaládosok Országos Egyesületével együttműködve osztja szét a dobozokat a leginkább rászorulóknak.

November végéig, illetve legkésőbb december 5-ig várjuk a csomagokat, mert a cipősdobozokat még átnézzük, átdolgozzuk - mondta az [origo]-nak Fodor Gusztáv, a Dorcas Segélyszervezet igazgatója. - Átválogatjuk az ajándékokat, hogy a keresztény szellemiségnek nem megfelelő ajándékok - például játékfegyverek - ne kerüljenek a gyerekekhez, valamint azt sem szeretnénk, ha nagy értékkülönbség lenne az egyes dobozok tartalma között - tette hozzá. Már eddig is érkeztek csomagok, és több száz van úton jelenleg is. 

Az eddig beérkezett csomagokban többnyire plüssállatok, írószerek, füzetek és édességek voltak - mondta Fodor Gusztáv. Ezeken kívül hasznosnak tartanák, ha tisztálkodószereket, törülközőket és kisebb ruhaneműket is csomagolnának az ajándékküldők. A szervezők azt is kérik, hogy a dobozokon szerepeljen, hogy milyen korú és nemű gyereknek szánják a csomagot.  

A cipősdobozban küldött ajándék ötlete az Egyesült Államokból származik, onnan már a korábbi években is jöttek dobozba csomagolt ajándékok Magyarországra. Hasonló gyűjtést rendeztek már Kárpátalján is, ahol ötezer dobozt küldtek be és osztottak szét árvák között. 