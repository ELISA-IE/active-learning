Elfogták a Bushra kézigránátot dobó férfit

Grúziában őrizetbe vettek egy férfit, akit azzal gyanúsítanak, hogy George W. Bush amerikai elnök felé dobott egy kézigránátot, amikor nyilvános beszédet tartott Tbilisziben. A gyanúsított az elfogásakor megölt egy belbiztonsági tisztet.

Tbiliszi elővárosában, Vasliszdzsvariban őrizetbe vették a 27 éves Vlagyimir Arutyunjan grúz állampolgárt, akit azzal gyanúsítanak, hogy George Bush májusi grúziai látogatása idején kézigránátot dobott az amerikai elnök felé - jelentette be Ivane Merabisvili belügyminiszter. Arutyunjan szerda este hazaérkezve tüzet nyitott a rá várakozó belbiztonsági emberekre, amikor azok megpróbálták őt őrizetbe venni, és megölte a grúz belügyminisztérium terrorellenes központjának egyik osztályvezetőjét. A belbiztonságiak viszonozták a tüzet, és megsebesítették a férfit, aki megpróbált elrejtőzni, de néhány percen belül elfogták. Vizsgálat indult annak felderítésére, hogy kikkel áll kapcsolatban, és mi motiválta május 10-i tettét - közölte a miniszter.

Arutyunjan a szerda esti tűzharcban három helyen sebesült meg, és azóta egy tbiliszi kórházban a lábán megoperálták. Élete nincs veszélyben. A férfi orvosaival beszélve beismerte, hogy ő volt az, aki gránátot hajított az amerikai elnök felé.

A merénylő lakását és pincéjét a rendőrség alaposan átkutatta, és ott nagy mennyiségű, robbanóanyag előállításához használatos biológiai és vegyi anyagot, gyújtószerkezeteket, fegyvereket, kábeleket, gázálarcokat, távközlési eszközöket talált. Volt a lakásban ezenkívül egy orosz katonai egyenruha váll-lapokkal és egy speciális katonai kiképzőkönyv. Arutyunjan anyját, aki az elmúlt 23 évben együtt lakott apa nélkül felnevelt fiával, kihallgatásra bevitték a grúz belügyminisztérium elhárítási főosztályára. Az asszony azt mondta, hogy nem hisz fia bűnösségében.

A hír kapcsán egy örmény belügyi illetékes közölte, hogy az őrizetbe vett Arutyunjannak - jellegzetes örmény neve ellenére - semmi köze Örményországhoz. Hozzáfűzte, hogy az incidens kizárólag Grúzia belügye, s az örmény szervek nem vettek és vesznek részt a nyomozásban.

Tbilisziben május 10-én hajítottak az amerikai elnök felé kézigránátot, amikor az beszédet mondott a Szabadság téren egybegyűlt százezres tömeg előtt. Az amerikai Szövetségi Nyomozó Iroda (FBI) egyik képviselője néhány nappal később közölte, hogy a kézigránát éles volt, és veszélyt jelentett az elnökre, az elsütőszerkezet meghibásodása miatt azonban szerencsére nem robbant fel. A grúz Nemzetbiztonsági Tanács titkára előzőleg azt közölte, hogy gyakorlógránátot találtak 30 méterre a dísztribüntől, ahol Bush beszédet mondott.

Merabisvili elmondta: a grúz belügyminisztérium az amerikai kollégákkal karöltve az elmúlt két hónapban nagy munkát végzett annak felderítésére, hogy kik vehettek részt a május 10-i merényletkísérletben. Magában a szerda esti elfogási akcióban az FBI emberei nem működtek közre. 