Amerika nem nyújt menedéket a Jukosznak

A Jukosz nem folytatott elegendő gazdasági tevékenységet az Egyesült Államokban ahhoz, hogy ott csődvédelem illesse meg - döntött Letitia Clark texasi szövetségi bírónő. Az olajcég számára így az amerikai csődtörvény nem nyújt menedéket a feldarabolás és az elárverezés ellen. 

A texasi bírónő döntése értelmében a Jukosz ügyét az orosz kormány képviselőjének jelenlétében kell tárgyalni - tudósít a BBC. Az olajcég azért fordult az Egyesült Államok bíróságához, mert pénzügyi igazgatója, Bruce Misamore Houstonban lakik. 

A csődvédelmen túl az orosz társaság több keresetben kártérítést is követel az orosz államtól legnagyobb termelőcége, a Juganszk elárverezése miatt. Ezek a perek tovább folynak. Az orosz hatságok nem tanúsítanak különösebb érdeklődést a Jukosz által külföldön indított jogi eljárások iránt. A Juganszk elárverezése óta ismét állami tulajdonba került, a Jukosz olajkivitele pedig leállt.