Kisebb problémákat talált a zöldkommandó

A fővárosi üzemek és veszélyes szállítmányok ellenőrzése során csak kisebb hiányosságokra bukkantak a zöldkommandó munkatársai. A hatóságok szerint az előre bejelentetett ellenőrzésekkel arra kényszerítik a környezetre veszélyt jelentő gyárakat, hogy tartsák be az előírásokat. Ezzel elejét lehet venni a környezeti katasztrófáknak. A zöldkommandó június és március között több száz gyárat ellenőriz.

Nem bukkantak rendkívüli hiányosságokra a zöldkommandó munkatársai annak az ellenőrzés sorozatnak a során, amelynek keretében októberben a fővárosban és Pest megyében 32 veszélyes üzemet és 75 veszélyes anyagot szállító járművet ellenőriztek - derült ki az akciósorozatban részt vevő hatóságok tájékoztatásból. 

Lisztes István, a Fővárosi Polgári Védelmi Igazgatóság osztályvezetője az [origo]-nak elmondta: a hiányosságok miatt egy gyárat sem zárattak be, pénzbírságot pedig csak egy esetben szabtak ki. A hatóságok 62 esetben marasztaltak el üzemeket, 67 alkalommal pedig veszélyes anyagot szállító járművet. A gyáraknál például olyan hiányosságok fordultak elő, hogy nem rendelkeztek kármentesítési tervvel, arra az esetre, ha baleset történne.

"Nagyobb problémák nem voltak, a kisebb hiányosságok viszont jelzik, hogy nem minden üzem működik megfelelően" - közölte az [origo]-val a Közép-Dunavölgyi Környezetvédelmi, Természetvédelmi és Vízügyi Felügyelőség igazgató-helyettese. Tolcsvai Rózsa elmondta: az előre bejelentetett ellenőrzésekkel azonban arra kényszerítik a veszélyes hulladék égetőket és a veszélyes hulladékot befogadó lerakókat, hogy tartsák be az előírásokat. 

Így pedig nagyobb eséllyel lehet elkerülni az olyan környezeti katasztrófákat, mint amikor tavaly júliusban a dorogi veszélyeshulladék-égetőből több mint 100 köbméter szennyezőanyag ömlött a Dunába. Tavaly augusztusban pedig hárman haltak meg a törökbálinti petárdagyár felrobbanásakor.  

A Belügyminisztérium és a környezetvédelmi tárca éppen ezért hozta létre júniusban a zöldkommandót. Nem önálló szervezetet hoztak létre, hanem a különböző hatóságok munkáját hangolták össze. Az akciócsoport munkájában részt vesznek többek között a regionális környezetvédelmi felügyelőségek, a katasztrófavédelmi igazgatóságok, a rendőrség, a tűzoltóság, a vám- és pénzügyőrség, a határőrség, a bányakapitányságok, valamint az ÁNTSZ munkatársai. Az alkalmi kommandók összetételét az ellenőrzés típusa alapján állítják össze. A közúti veszélyes szállítmányok ellenőrzésekor például a közlekedési felügyeletet és a rendőrséget vetik be.

A zöldkommandó munkatársai márciusig hét régióban tartanak ellenőrzéseket, eddig ezekre Észak-Magyarországon került sor, illetve októberben Pest megyében és Budapesten.

Szabó András