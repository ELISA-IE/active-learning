Az SZDSZ-szel együtt szavazták le Baráthot

Nem fogadta el az Országgyűlés Baráth Etele európai uniós ügyekért felelős miniszter egyik interpellációra adott válaszát. Baráthot a Nemzeti Fejlesztési Tervhez kapcsolódó tanácsadói hálózatról kérdezte a Fidesz, de a válasz a SZDSZ-nek sem tetszett. 

Leszavazta az Országgyűlés Baráth Etele uniós ügyekért felelős tárca nélküli miniszter egy interpellációra adott válaszát. A fideszes Kovács Zoltán a Nemzeti Fejlesztési Tervhez kapcsolódó 400 fős, 2 milliárd forintba kerülő, országos tanácsadói hálózatról kérdezte a minisztert.

A válasszal nem csak ő, hanem az SZDSZ sem volt megelégedve: a kisebbik koalíciós párt ülésteremben tartózkodó, kilenc képviselője közül heten a nem gombot nyomták meg, ketten pedig tartózkodtak. Ráadásul, a szocialista képviselők közül is sokan a folyosón voltak, ezért a parlament 147 igen, 150 nem szavazattal a választ nem fogadta el.

A szabad demokraták két hete közleményben tudatták: továbbra sem fogadják el, hogy az MSZP fel akarja állítani a tanácsadó hálózatot. A szabad demokraták emlékeztettek, hogy az Országgyűlés többsége úgy döntött, nincs szükség arra, hogy kétmilliárd forintból működtessenek egy ilyen hálózatot.

Az interpellációra adott válasz az Országgyűlés illetékes bizottságához kerül; itt megtárgyalják a témát, majd javaslatot tesznek a parlamentnek a kérdésre kapott válasz elfogadására, vagy elutasítására.