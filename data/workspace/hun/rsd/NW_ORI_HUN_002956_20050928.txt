Prospektusok beszélnek az ellenőrök helyett

Büntetés kifizetése helyett bérletet vehetnek a bliccelő külföldi turisták október közepétől. Szívélyesebb bánásmódot ígérnek az ellenőrök, és mivel többségük csak magyarul tud megszólalni, idegen nyelvű írásos tájékoztatót hordanak majd maguknál. A változtatásokra azért van szükség, mert a Budapestre látogató turisták legtöbb panasza az ellenőrökkel kapcsolatos.

Enyhébb bánásmódra számíthatnak a BKV járművein a Budapestre látogató külföldiek. Az egyik legfontosabb változás, hogy a jegy nélkül utazó külföldiek büntetés helyett választhatják azt a lehetőséget, hogy három napra szóló bérletet vesznek az ellenőrnél. A büntetésnél csak 700 forinttal kerül többe a három napra szóló 2700 forintos bérlet, így várhatóan sokan élnek majd ezzel a lehetőséggel. 

Eddig sok gondot okozott az is, hogy az ellenőrök alig tudtak beszélni a külföldiekkel, mert nagyon kevés ellenőr beszél idegen nyelveket. Ezt a problémát egy többnyelvű - angol, német, orosz - információs lappal orvosolják, amit az ellenőrök október közepétől maguknál hordanak. A budapesti ellenőröknek körülbelül a negyede rendelkezik valamilyen nyelvvizsgával, őket azokra a vonalakra osztják be, melyeket gyakran használnak turisták.

A budapesti ellenőrök közül százan konfliktuskezelő tréningen is részt vettek kedden, melyet Kertész Zsuzsa korábbi tévébemondó tartott. Az ellenőrök szerint állítólag hasznos volt a tréning, ahol többek között azt gyakorolták, hogy hogyan kell udvariasan leszerelni egy-egy goromba utast. A háromórás oktatás költségeit a Magyar Turizmus Rt. állta, hogy mindez mennyibe került, nem nyilvános. A kommunikációs oktatás folytatása egyelőre nincs tervbe véve.

A változtatásokat a Magyar Turizmus (MT) Rt. kezdeményezte a BKV Rt.-nél, mert tapasztalataik szerint a Budapestre látogató külföldiek leggyakrabban az ellenőrökre panaszkodnak. Egy felmérés szerint a külföldi turisták 98 százaléka elégedett Magyarországgal, ugyanakkor a panaszok 90 százaléka a jegyellenőröket érinti.