Greenspan is szorongatja Kínát

Az amerikai jegybank elnöke is nyomást gyakorol Kínára, hogy az ország szüntesse meg valutája mesterséges árazását. Kína mesterségesen tartja piaci értéke alatt a jüant, ezzel a kínai exporttermékek jelentős előnyre tesznek szert. A kínai jegybank elnöke szerint eltart még egy darabig, amíg a bankközi piacra vezetik nemzeti valutájukat.

Támadást intézett a mesterséges árfolyamon tartott kínai valuta ellen Alain Greenspan. Az amerikai jegybank szerepét betöltő Federal Reserve elnöke arra sürgette Pekinget, hogy hagyjon fel a Jüan árfolyamának alacsonyan tartásával. A kínai kormányzat mesterségesen a dollár alatti ráfolyamon tartja a jüant. Ez igen kedvező az Amerikába szállító kínai exportőrök számára.

"Számos alkalommal mondtam már, hogy Kínának is előnyére válik, ha egy kicsit több rugalmasságot enged meg az árfolyamban" - érvelt a jüan szabad piacra dobása mellett Greenspan. A jegybank-elnök szerint a jüan alacsony áron tartása hosszú távon rombolja Kína gazdaságát, mert kizárja a versenyhelyzetet. Ahhoz, hogy Kína fenntartsa a jelenlegi helyzetet, Pekingnek egyre több dollárt kell vásárolnia - írja a BBC News.

Dzsuo Siaocsuan kínai jegybankelnök Greenspan felhívására válaszolva elmondta: az amerikai követelések csak egy része gazdasági természetű, a többi inkább politikai jellegű. Dzsuo szerint ilyen gazdasági környezetben Kína csak lassan enged majd az amerikai követeléseknek. A kínai jegybankelnök szeirnt sokkal rosszabb lenne országában a foglalkoztatottsági arány, ha Peking a szabad piacra vinné a jüant.