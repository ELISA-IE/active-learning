Műholddal követnék a veszélyes szállítmányokat

Műholdas nyomkövetővel szerelné fel a Magyarországon áthaladó veszélyes anyagokat szállító teherautókat a katasztrófavédelem. Az elmúlt években ugyanis többszörösére ugrott a vegyi anyagokkal kapcsolatos balesetek száma. A fuvarozók szerint a javaslat azért problémás, mivel egy állami, központi nyilvántartás ellentétes az uniós irányelvekkel.

Műholdas nyomkövetők (GPS) felszerelését javasolja a veszélyes anyagot szállító teherautókra az Országos Katasztrófavédelmi Főigazgatóság (OKF). Az OFK szerint baleset esetén így pontosan azonosítható lenne, hogy a veszélyes anyagot szállító jármű merre tartózkodik, és azon milyen mérgező vegyi anyagok találhatók. Dobson Tibor, az OFK szóvivője elmondta: a javaslat szerint a hazai fuvarozók maguk fedeznék a nyomjelző költségeit, a külföldi gépjárműveket pedig a határon szerelnék fel GPS-szel, aminek költségeit a kormány állná. Dobson közölte: a katasztrófavédelem nem írhatja elő kötelezően a nyomkövető alkalmazását, csupán javasolhatja azt. A szóvivő szerint egyelőre kérdéses az is, hogy a fuvarozó cégek vajon támogatják-e a javaslatot.

Sárosi György, a Magyar Közúti Fuvarozók Egyesületének veszélyes áruk szállításával kapcsolatos szakembere szerint a nagyobb fuvarozó cégek (Hungarokamion, Transtank, Waberer's) teherautói jelenleg is rendelkeznek nyomkövetővel, így a felvetés főként a kisebb cégeket érintheti. Sárosi szerint a katasztrófavédelem javaslata azért lehet problémás, mivel a veszélyes fuvarokról állami szerv által készített, központi nyilvántartás az Európai Unióban nem létezik. Az ugyanis ellentétes az áruk szabad áramlásáról szóló uniós elvvel. A javaslat értelmében viszont a veszélyes anyagot fuvarozó cégeknek közölniük kéne a katasztrófavédelemmel a teherautók helyzetét, illetve hogy azokon milyen rakomány található. A szakember szerint a járművenként közel egymillió forintos költségekkel járó GPS finanszírozása pedig azért jelenthet gondot, mivel a megbízó cégek általában nem fedezik a veszélyes anyagok szállításával kapcsolatos többlet költségeket.

A katasztrófavédelem szerint a nyomkövető alkalmazása azért indokolt, mivel az elmúlt évtizedben közel tízszeresére ugrott a veszélyes anyagokkal kapcsolatos balesetek száma. Tavaly 408 ilyen baleset történt, amiből 92 volt vegyi anyag szállításával kapcsolatos. Legutóbb február elején a fővárosban az okozott felfordulást, hogy a Hungária körúton egy teherautóról sósav ömlött az útra. A katasztrófavédelem nyilvántartásában azonban balesetként szerepel az is, ha a vegyi anyagot szállító autó árokba borul, és komoly beavatkozásra nincs szükség.

A balesetek számának növekedéshez a közúti szállítmányok általános növekedése mellett hozzájárul az is, hogy a vegyi anyagokat szállító járművek nagy része nem tartja be a veszélyes anyagok közúti szállításáról szóló európai jogszabályt, az ADR-t. Vígh Gusztáv, a Fővárosi Közlekedési Felügyelet (FKF) közúti ellenőrzési csoportjának vezetője az [origo]-nak elmondta: a tavalyi 133 darab ellenőrzés során 64 esetben találtak szabálytalanságot. A hiányosságok főként a hazai teherautókra és kamionokra jellemzőek, az uniós tagállamokból érkező szállítmányok esetében ritka a szabálytalanság. 

Az FKF munkatársa szerint gyakori probléma, hogy hiányosak a veszélyes anyag szállítására vonatkozó dokumentumok. Hiányosságok előfordulnak a fuvarokmányokban (ami az anyag nevével, csomagolásával, feladó és átvevővel kapcsolatos információkat tartalmazza) és az írásbeli utasítások (ami egy baleset estén a tűzoltók, mentők számára tartalmaz utasításokat) esetén is. Vígh szerint ugyancsak gyakori, hogy a teherautósofőrök védőfelszerelése (gázálarc, tűzoltó készülék) rossz állapotban van, vagy hiányos.