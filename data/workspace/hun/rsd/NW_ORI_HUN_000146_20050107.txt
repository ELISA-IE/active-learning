MSZMP-s iratok utalnak a magyarországi atomfegyverekre

Egy eddig titkos állampárti jegyzőkönyv megerősítette azt a nyílt titkot, hogy Magyarország területén atomfegyvereket tároltak a szovjet csapatok. Erről a rendszerváltás előtt csak néhány kiválasztott tudhatott. Az itteni rakéták Ausztria és Észak-Olaszország ellen irányultak.

A rendszerváltás utáni években már nem volt teljesen titok, hogy Magyarországon is tároltak atomfegyvereket. Ezt most alátámasztja egy, a titkosítás alól feloldott, az MSZMP politikai bizottsági ülésen készült jegyzőkönyv. Egy 1989. május 16-án kelt jegyzőkönyv szerint Szűrös Mátyás házelnök aggodalmát fejezte ki amiatt, hogy kiderülhet: a Szovjetunió ki kívánja vonni a szocialista országokból azokat a nukleáris harcászati eszközeit, amelyeknek a létét is tagadta - írta a HavariaPress. 

Szűrös Mátyás, aki az [origo]-nak nem kívánt nyilatkozni, a HavariaPressnek azt állította, hogy katonai hírszerzés adatok és külügyi információk alapján szerzett tudomást a nukleáris eszközök magyarországi tárolásáról.

Magukat megnevezni nem kívánó történészek az [origo]-nak elmondták, hogy annyira titkosan kezelték a Magyarországon (és más szocialista országokban) tárolt atomfegyvereket, hogy semmiféle dokumentáció nem maradt róluk. "A legfelső hadvezetés meg néhány pártvezető tudhatott erről itthon, de amit lehetett, 'elkonspiráltak' a szovjetek" - mondta az egyik történész. 

A nukleáris atomfejeket a Magyar Nemzet forrásai szerint Császár, Tótvázsony és Tab községek közelében, szigorúan ellenőrzött bázisokon őrizték, amelyeket atomcsapás ellen is megerősítettek. Voltak tárolóhelyek a debreceni és a kunmadarasi repülőtereknél is. A szakértők szerint ezer kilométer hatótávolságú rakétákról lehetett szó, amelyekkel Ausztriát és Észak-Olaszországot támadták volna atomháború esetén.