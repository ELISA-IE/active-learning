Börtönben halhat meg a WorldCom-vezér

Bűnösnek találta az esküdtszék az összes vádpontban Bernard Ebberst, a WorldCom vezetőjét. A cég követte el az Egyesült Államok történetének legnagyobb könyvelési csalását. Ebbersre 85 év börtönt szabhatnak ki, a bíróság nyáron hirdet ítéletet. Ebbers pere figyelmeztetés lehet azoknak a volt vezérigazgatóknak, akik könyvelési csalásokkal tették nyereségessé, majd vitték csődbe az általuk vezetett céget. 

Bűnösnek találta az esküdtszék az összes vádpontban Bernart Ebberst, a WorldCom volt vezérigazgatóját. A WorldCom követte el az Egyesült Államok történetének legnagyobb, tizenegy milliárd dolláros könyvelési csalását. A céget Ebbers emelte fel kis mississippi telefontársaságból az USA második legnagyobb telekommunikációs vállalatává. A cég kapott megbízást Bush elnöktől az afganisztáni telekommunikációs rendszerek kiépítésére, közvetlenül a könyvelési botrány kitörése előtt. A WorldCom Ebbers 2002-es távozása után MCI néven szerveződött újjá.

A szövetségi bírák nem fogadták el Ebbers azon védekezését, hogy nem tudott a társaságnál zajló, hihetetlen mértékű könyvelési csalásokról. Az esküdtszék összeesküvés, értékpapír-csalás bűntettében bűnösnek találta a volt cégvezetőt, illetve megállapította, hogy Ebbers hazudott a értékpapír- és pénzforgalmi bizottságnak tett jelentésében. A hatvanhárom éves Ebbersre összesen nyolcvanöt év börtönbüntetést kértek a bírák. Az ítéletet várhatóan június 13-án hirdetik ki - tudósít a Bloomberg hírügynökség.

Ebbers védője bejelentette, hogy megfellebbezik az ítéletet. A védelem szerint a bíróság nem engedte, hogy "fontos felmentő bizonyítékokat" tárjanak az esküdtszék elé. A per lényegében Ebbers és egykori pénzügyi igazgatója, Scott Sullivan közti közdelemről szólt. A volt WorldCom vezér tagadta, hogy tudott volna a könyvelésnél folyó rekordmértékű panamákról, de Sullivan vádalkut kötött, és kipakolt: vallomása szerint maga Ebbers adott utasítást a könyvelés módosítására, hogy megfeleljenek a Wall Street elvárásainak. A WorldCom-botrány kipattanása után fogadtatta el Bush elnök azt a törvényt, amelyben a vállalatok felső vezetőit is felelőssé teszik ilyen mérvű csalások esetén.

Ebbersre újabb perek várnak: a New York-i csődbíróságon. Az MCI néven újjáalakult WorldCom igyekszik visszaperelni azt a 408 millió dollárt, amelyet Ebbers még vezérigazgató korában vett kölcsön a cégtől. Hétfőn indul az a per, amelyet magánszemélyek indítottak ellene, és több egykori WorldCom-vezető, valamint a könyvelési csalások felett szemet hunyó bankok ellen. 

A WorldCom-vezetőre kiszabott nyolcvanöt éves börtönbüntetés komoly figyelmeztetés lehet a többi, kreatív könyvelés miatt elbukott óriáscég-vezetőnek. "Elég jó üzenet ez a perben lévő vezérigazgatók bármelyikének, mint például Richard Scushynak a HealthSouthtól, vagy az olyanoknak, akik most várják perük kezdetét, például az enronos Ken Lay és Jeff Skilling, hogy az esküdtszék előtt nem működik majd a 'fölötte álltam az egésznek' - taktika." - nyilatkozta a Los Angeles Timesnak Garry Brown. Ő volt a szenátus egyik jogtanácsosa, amikor az amerikai felsőház vizsgálatot indított az Enron összeomlása ügyében.

Ebbershez hasonlóan Lay is azt állítja, hogy semmit sem tudott a kreatív könyvelésről, amely végül tönkretette az Enront. Samuel Buell, a texasi egyetem jogászprofesszora szerint a mostani ítélet precedensértékű. Buell volt az egyik szakértő, akinek segítségével 2002-ben vizsgálat folyt az Enronnak könyvelő Arthur Andersen ellen. A jogi szakember szerint mind a HealthSouth, mind az Enron ügyben lesz olyan - Sullivanhez hasonló - vádlott, aki vádalkut köt és a vezetők ellen vall majd.