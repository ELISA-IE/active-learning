Sorozatgyilkost fogtak az USA-ban

Tíz ember meggyilkolásával gyanúsított férfit vettek őrizetbe szombaton az amerikai rendőrök a Kansas állambeli Wichitában. Az elfogott személy a rendőrség szerint azonos a csak BTK néven emlegetett sorozatgyilkossal, aki 1974-ben ölte meg első, majd 1991-ben utolsó ismert áldozatát. 

Tíz ember megölésével gyanúsított sorozatgyilkost tartóztattak le Kansas amerikai államban. Az illető 1974-ben kezdte az öldöklést. Az amerikai hírközlő szervek adásukat megszakítva jelentették be a gyilkos elfogását. A rendőrség szombaton nagy sajtótájékoztatón - amelyre még az áldozatok hozzátartozóit is meghívták - jelentette be, hogy letartóztatták Dennis Radert, akit a tíz gyilkossággal gyanúsítanak. A férfit egy rutinszerű közlekedési ellenőrzés során vették őrizetbe - közölte a wichitai rendőrfőnök.

A sorozatgyilkos, aki a rendőröket hosszú, szadista leírásokat és áldozataihoz címzett ódákat tartalmazó leveleivel bőszítette, három betűvel jelölte magát: BTK. A betűk gyilkolási módszerére utaltak: "bind, torture and kill" (megkötözni, megkínozni és megölni).

Az eddigi adatok szerint 1974 és 1979 között négy fiatal nőt, két gyereket és egy férfit gyilkolt meg. Tavaly márciusban - 25 év hallgatás után - újabb levéllel tűnt fel, amelyben azt állította, hogy 1986-ban is megölt egy nőt. A rendőrség ezeken kívül egy 1985-ös és egy 1991-es - eddig meg nem oldott - gyilkosságot is vele hozott kapcsolatba - jelentette a CNN.