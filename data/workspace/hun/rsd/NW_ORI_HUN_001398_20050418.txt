Kizárnák a pártokat a Szülőföld Alapból

Elfogadta az Országgyűlés a Szülőföld Alap módosítását, amelynek révén a határon túli politikai pártok vagy szervezetek nem kaphatnak támogatásokat. Az eredeti törvényt néhány hónapja fogadták el, azonban a határon túli szervezetek kérésére máris változtattak rajta.

A parlament 206 igen szavazattal és 136 tartózkodással elfogadta a Szülőföld Alapról szóló törvény módosításait. A változtatások tartalmazzák a határon túli magyarok észrevételeit. A javaslat alapján egymilliárd forintnál nem lehet kevesebb a Szülőföld Alap számára évente rendelkezésre álló összeg. 

Új elem, hogy a határon túli magyar közösségek egymással való kapcsolatát is lehet támogatni a Szülőföld Alapból, politikai pártot, vagy csak politikai tevékenységet végző szervezetet viszont nem.