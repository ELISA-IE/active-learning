Matricával küzd a polgármester az illegális hirdetők ellen

Piros matricát ragasztott a második kerületi polgármester azokra a reklámtáblákra, melyeket engedély nélkül helyeztek ki közterületre. A matricán szereplő felirat szerint az illegális hirdetést az önkormányzat november 30. után elszállíttatja, a tábla kihelyezőjét pedig megbünteti. A polgármester azt is kezdeményezni fogja, hogy ne csak a tábla kihelyezőjét, hanem az azon hirdető céget is meg lehessen büntetni.

Piros matricával hívja fel ezentúl a második kerületi önkormányzat a figyelmet az illegálisan kihelyezett hirdetésekre. Az első matricákat a kerület polgármestere, Horváth Csaba ragasztotta fel néhány reklámtáblára a Zöldlomb utcában, a matricázás a jövőben a közterület-felügyelet munkatársainak feladata lesz. A matricán szereplő felirat szerint az önkormányzat nyilvántartásában nem szereplő reklámot november 30. után az önkormányzat - a tulajdonos értesítése nélkül - elszállítja, a hirdetés kihelyezőjét pedig megbünteti. Ha valaki addig eltávolítja a tábláját, akkor is megbüntetik, csak kisebb összegre. A táblákkal sok esetben nem is csak az a gond, hogy tulajdonosuk nem fizet a közterület használatáért, hanem némelyik olyan helyen van, hogy akadályozza a forgalmat, az autósok kilátását. A polgármester szerint a kerületben minden hirdetési felületet számolva - az óriásplakáttól a matricákig - a kihelyezet reklámok 90 százaléka illegális. A napokban például 9 olyan oszlopot távolítottak el, melyek teljesen úgy néztek ki, mint a szabályos hirdetőoszlopok.

A piros matricával elsősorban a hirdető cégek figyelmét szeretnék felhívni arra, hogy rossz helyen reklámoznak, sokan ugyanis egy-egy céget bíznak meg a hirdetés elhelyezésével, nem is feltételezik, hogy a reklám szabálytan helyre kerül - mondta Horváth Csaba. A kerület polgármestere országgyűlési képviselőként azt is kezdeményezni fogja, hogy a jövőben ne csak az illegális táblák kihelyezőit, hanem az azokon hirdető cégeket is lehessen büntetni.

Az önkormányzat elképzelése szerint még az idén egységes hirdetési felületeket alakítanak ki a kerületben, ahová körülbelül ezer forintos havi áron bárki kihelyezheti cégének reklámját. Az illegális reklámok eltávolítására szervezett akció több millió forintba kerül az önkormányzatnak.

Az [origo] megkeresett néhányat az illegális hirdetéseken szereplő cégek közül. Az egyik társaság vezetője arra hivatkozott, hogy nem tudta, hogy a tábla szabálytalan helyen van, a hirdetés kirakásával egy céget bíztak meg, azt viszont nem tudta megmondani, hogy melyik céget, és azt sem, hogy mennyit fizettek nekik a reklám kirakásáért. Egy másik táblán szereplő cégnél azt mondták, hogy a mai napon nincs aki nyilatkozni tudna.

Tavaly már indult egy akció a fővárosban az illegális reklámok ellen, akkor az utánfutókon elhelyezett hirdetéseket távolították el a fővárosi önkormányzat kezelésében lévő utakról. Akkor a várostervezési és városképvédelmi bizottsága lépett fel az utánfutó-reklámok ellen: határozatuk szerint a forgalmas pontokon elhelyezett utánfutó-reklámok nemcsak a városképet rontják, hanem veszélyesek is, mert elvonják a sofőrök figyelmét. A kerületek azonban önállóan döntenek arról, hogy a saját tulajdonukban álló utakon, tereken engedélyezik-e az ilyen hirdetések elszállítását.