Putyinnal tárgyal a BP-vezér

Lord Browne, a British Petrol (BP) brit olajtársaság elnöke tárgyal pénteken Putyin orosz elnökkel. Browne várhatóan a külföldi társaságok oroszországi olajérdekeltségeiért emel szót az elnöknél.

Putyin orosz elnökkel tárgyal Lord Browne, a British Petrol elnöke. Browne Oroszország második legnagyobb olajvállalata, a TNK-BP brit-orosz vegyes vállalat ügyei miatt tárgyal Putyinnal: a cég egymilliárd dolláros adóhátralékot halmozott fel az orosz hatóságok szerint.

Sokan a Jukosz-üggyel magyarázzák az orosz vezetés drasztikusabb fellépését. Amióta az egykori olajóriás 27,5 milliárd dolláros adóhátralékot halmozott fel, a hatóságok szigorúbban kezelik az olajcégekkel kapcsolatos ügyeket. A TNK-BP-nél ugyanolyan adóütemezési technikát alkalmaztak, amelybe annak idején a Jukosz belebukott.

Amióta Putyin elkezdte rendteremtő hadjáratát a Jukosz ellen, sok külföldi olajipari beruházó veszélyben érzi pénzét Oroszországban. Az új, föld alatti javakról szóló törvény értelmében a külföldi többséggel rendelkező vállalatokat eltiltották a stratégiai fontosságú olajmezőktől. Sokan várják Browne-tól, hogy a befektetők számára valamelyest barátibb törvényi szabályozást harcoljon ki Putyinnál.

Elemzők szerint az orosz elnök Browne látogatását a külföldi befektetők megnyugtatására akarja felhasználni. Úgy vélik, a Kreml meg akarja mutatni, hogy nagyra értékeli a nemzetközi nagyvállalatokkal fenntartott jó kapcsolatot.