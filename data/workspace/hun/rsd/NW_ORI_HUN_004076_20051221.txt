Nem bánták meg a gyilkolást a szerb Skorpiók

Nem mutatott megbánást az a szerb kommandós parancsnok, akit négy társával együtt, hat boszniai muzulmán legyilkolása miatt állítottak bíróság elé kedden, Belgrádban. A kommandósok ellen azt követően indult eljárás, hogy nyilvánosságra került egy 1995-ben készült videofelvétel, amelyen ők láthatók, amint géppuskával agyonlőnek hat muzulmánt Srebrenica közelében. 

"Lelőttem volna, mint egy nyulat, ha tudom, hogy kiderül" - mondta Slobodan Medic, a hat boszniai muzulmán meggyilkolása miatt, kedden bíróság elé állított, egyik szerb kommandós. Arról a bajtársáról beszélt, aki lefilmezte a gyilkosságokat. A felvétel júniusban került nyilvánosságra Szerbiában, hatalmas felháborodást keltve. Az 1995-ben készített videó alapján indult eljárás a "Skorpiók" nevű kommandó öt tagja ellen, akik kedden álltak bíróság elé Belgrádban. A felvételen az látható, amint a katonák hat civilt lerángatnak egy teherautóról, sorba állítják egy domboldalon, majd géppuskával agyonlövik őket.

Az öt kommandóst akár 40 évnyi börtönre is ítélheti a bíróság. Vezetőjük, az elsőként meghallgatott Medic, nem mutatott megbánást a tárgyaláson. A videózó katonára tett megjegyzésén kívül közölte, nem adta parancsba a gyilkolást, de nem tudta ebben megakadályozni azt a néhány katonát, akiknek feltehetően boszniai muzulmánok gyilkolták meg hozzátartozóit. "Úgy gondolom, a körülményeket tekintve, a lehető leghelyesebben cselekedtem. A felvétel most a figyelem középpontjába került, de akkor jelentéktelennek tűnt. Most a szabadságomba kerül" - mondta. 

A meggyilkolt muzulmánok egyikének hozzátartozója, Sajma Saltic közölte, "Már nincs halálbüntetés, de remélem, igazságot szolgáltatnak ezeknek a szörnyetegeknek". A bíróságon felolvasott vádirat szerint a Skorpiók, a háború idején, a boszniai szerb hatóságok, nem pedig Belgrád parancsnoksága alatt álltak. 1995-ben közel nyolcezer boszniai muzulmán férfit és fiút gyilkoltak meg a Srebrenicát lerohanó szerb csapatok. 