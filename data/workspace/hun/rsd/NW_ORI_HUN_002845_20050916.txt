Százmilliárdokba kerül évente a felmelegedés

A természeti katasztrófák okozta károk enyhítése egyre komolyabb feladatok elé állítja a biztosítótársaságokat. Magyarországon még számítani lehet arra, hogy a társaságok egy része nem egyszerű díjemeléssel, hanem a biztosítási hajlandóság, magyarul az ügyfélszám növelésével kívánja ellensúlyozni a megugró kockázatot. 

Az elmúlt években a szélsőséges időjárási viszonyok okozta károk és a védekezés költségei évente mintegy 150-180 milliárd forintot tettek ki. Ezek egyrészt közvetlenül a mezőgazdaságban, erdőgazdálkodásban és közlekedésben okozott károkat jelentik, de ide tartoznak az egészségügyi költségek is, amelyek a hirtelen hőmérséklet-változások okozta szív- és keringési, valamint a bőrdaganatos megbetegedések növekvő gyakoriságának tulajdonítható - írja a Napi Gazdaság. 

A legfontosabb lépés egy átfogó hazai klímapolitika és hosszú távú stratégia kidolgozása, amely integrálná a gazdaság- , a társadalom- és környezetvédelmi politika aspektusait - mondta Láng István, A Magyar Tudományos Akadémia VAHAVA Tudományos Tanács elnöke. Ennek a jelenleginél hatékonyabbá kell tennie a szennyezőanyag-kibocsátás csökkentésére irányuló lépéseket, valamint megfelelő tájékoztatással, oktatással fel kell készíteni a gazdaság és a társadalom szereplőit a megváltozó körülményekre. 

A vízügyi szervek árvíz elleni védekezési költsége 1998 és 2002 között 32,3 milliárd forintot, a helyreállítás pedig mintegy 15,9 milliárd forintot tett ki. Ugyanezen időszak alatt az ár- és belvíz okozta károk a központi költségvetésnek hozzávetőlegesen 46 milliárd forintjába kerültek. Az időjárási kilengések felerősödése tetemes károkat okoz a mezőgazdaságban, ez komoly kérdéseket vet fel az élelmiszer-ellátás hosszú távú biztonságát illetően is. 

A 2003-as aszály okozta kárt az agráriumban 50-55 milliárd forintra becsülik, ami viszont kizárólag a központi költségvetést terheli, ugyanis a nagy kockázat miatt a biztosítók nem kötnek szerződést aszálykárra. A többi (fagy-, vízkár) elemi kárral négy biztosító, a Generali Providencia, Az Allianz-Hungária, az OTP-Garancia és az Argosz foglalkozik. A 2003-ban befizetett 19,3 milliárd forintnyi díj ellenében mintegy 14,7 milliárd forint kártérítést fizettek ki. 

A természeti katasztrófák okozta károk enyhítése egyre komolyabb feladatok elé állítja a biztosítótársaságokat. Nyugat-Európában már számolják, hogy az éghajlatváltozás mennyit növel a biztosítási díjakon. 

Ami Magyarországot illeti, itt némileg biztatóbb a díjhelyzet. Mint azt Sipos József, az Allianz-Hungária Biztosító Kommunikációs igazgatója elmondta, a telített piacú nyugati országokkal ellentétben - ahol a személyek és vagyontárgyak biztosítottsági szintje tíz-, tiznkétszerese a hazainak - Magyarországon még számítani lehet arra, hogy a társaságok egy része nem csupán díjemeléssel, hanem a biztosítási hajlandóság, magyarul az ügyfélszám növelésével kívánja ellensúlyozni a megugró kockázatot. 

Persze látni kell, hogy a magyar háztartások alacsonyabb megtakarítási képessége mellett nem elég csupán a nagyobb számú és mind több ember által közelről tapasztalt égi fenyegetés, szükség van földi vonzerőre is. Az Allianz is azért jelent meg olyan termékkel, amely fedezetet nyújt olyan, például beázási károkra is, amelyeket korábban a hazai biztosítók nem vállaltak. A tömeges időjárási károk rendezésére új módszereket alkalmaznak, mint például a gyors helyreállítást lehetővé tevő jelentős előlegeket vagy a fénykép alapján történő kifizetéseket. 

Egyes biztosítók ugynakkor élen járnak a környezettudatos fejlesztések ösztönzésében is. Az Allianz-csoport bejelentette, hogy maga is invesztál - korábbi terveit megháromszorozva három év alatt 500-700 millió eurót - az alternatív, környezetbarát beruházásokba. Segítenek abban is nagyvállalati partnereiknek, hogy felmérjék: a környezeti károk csökkentését, kiszűrését célzó megoldások bevezetése mennyire csökkenti az adott cég és az egész társadalom kockázatát - mondta Sipos József, aki ugyanakkor nem tagadja, hogy a szennyezőket természetesen a biztosítók nem tudják direkt módon jó útra terelni.