Víztározókkal javítható a budapesti patakok vize

Városszéli tározók kialakításával lehetne javítani a budapesti patakok vízminőségén - biológusok szerint. A fővároson keresztülfolyó vizek állapota alig lehetne rosszabb a mostaninál. A patakokba elvileg tilos bármit is bevezetni, ám ennek ellenére ömlik beléjük a szennyvíz - írja a Népszabadság.

Ötös osztályzatot adnak a Budapesten keresztülfolyó patakok vízminőségére - ez az adható legrosszabb minősítés. A budai oldalról a Hosszú-réti-, az Ördögárok- és az Aranyhegyi-, Pestről a Gyáli-, a Rákos- és a Szilas-patak folyik a Dunába Budapest területén keresztül. A Csömöri és a Mogyoródi, a Szilas-patakba torkollik. Ezek a vízfolyások egyedül felsőbb szakaszaikon tisztábbak valamivel. A Gyáli-patak egyes szakaszain halat is látni, és a Naplás-tavon átfolyó Szilas-patak vize is elfogadható - egy darabig - írja a Népszabadság. 

Dr. Nagy Zoltán, a Közép-Duna-völgyi Környezet-, Természetvédelmi és Vízügyi Felügyelőség biológusa a lapnak elmondta, hogy a leglehangolóbb az Ördögárok állapota. Ennek vízminősége már nem sokkal forrásvidéke, Nagykovácsi környéke után elkezd romlani, a városba belépve, majd a Szilágyi Erzsébet fasornál a föld alá bújva pedig a vízfolyás gyakorlatilag szennyvízgyűjtő csatornává válik. 

Az említett patakoknak azonban mindegyike szennyezetten érkezik Budapestre, amire aztán a kétmilliós nagyváros jócskán rátesz. A patakokba ömlik a kommunális szennyvíz, a járművek olaja, nagyobb esők után ipari tározók vize, só, szemét. A szennyezéseket azonban jobban bírnák, ha több lenne a csapadék, és nem követnék száraz évek egymást. Így kevés a víz a patakokban, a bennük lévő élőlényeknek pedig nagyobb koncentrációjú szennyezőanyagokkal - ammónium, nitrit, nitrát, fenol, foszfát, foszfor - kell megbirkózniuk. 

Leginkább az illegális szennyezés megszüntetésével lehetne javítani állapotukon, ez azonban vágyálom, hiába szigorúan tilos beléjük vezetni ilyet. Jó megoldás lehetne, ha helyreállítanák a patakok eredeti medrét, a kibetonozott csatornák helyett. A biológus szerint az is sokat segítene, a városhatárnál vagy azon kívül felduzzasztanák a patakokat, a kis tározók - mint például a Szilas-patak felduzzasztásával horgásztóként hasznosított Naplás-tó - felhígítva, leülepítve a szennyet egy darabon elfogadható minőségűvé tehetik a rajtuk átfolyó vizeket - írja a Népszabadság.