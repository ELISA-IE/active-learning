Leisztinger cége moshat a HM-nek

Egy Leisztinger Tamás érdekeltségi körébe tartozó céggel, a Centrál Mosodák Rt.-vel kötött szerződést mosodai szolgáltatásra a Honvédelmi Minisztérium, 15 millió forint értékben. Bár az [origo] információi szerint lett volna olcsóbb ajánlat, formai okok miatt kizárták a másik pályázót. Tavaly is a Centrál Mosodák Rt. nyert egy hasonló tendert, akkor is volt olcsóbb ajánlat.

A Leisztinger Tamás érdekeltségi körébe tartozó Centrál Mosodák Rt. nyerte meg a Honvédelmi Minisztérium által a honvédség kecskeméti repülőkórháza textíliáinak mosására kiírt pályázatot, így év végéig ez a cég moshatja 15,2 millió forintért a szennyest.

Bár a tenderen két cég indult, végül csak a Centrál Rt. tudott érvényes ajánlatot tenni. Az [origo] információi szerint a konkurens cég olcsóbban mosott volna, azonban a hiányos referenciák miatt nem tekintették érvényesnek az ajánlatot. Tavaly májusban is hasonló módon nyerhetett a Centrál Rt. a HM-nél mosodai szolgáltatásokra kiírt pályázaton. Akkor is volt olcsóbb árajánlat, de végül a Centrál nyert.

Az [origo] hétfői megkeresésére a HM cikkünk megjelenéséig nem reagált. Csak csütörtök délután érkezett válasz a Honvédelmi Minisztérium Beszerzési és Biztonsági Beruházási Hivatal vezérigazgatójától, Bese Ferenctől. 

Azt kérdeztük, hogy változtatnak-e a kiírási feltételeken, mivel az említett két tender tapasztalata az, hogy más, mosodai szolgáltatást nyújtó cég nem tud megfelelni az összes követelménynek. Ráadásul az eddigi tapasztalatok szerint árfelhajtó hatása volt a HM jelenlegi gyakorlatának.

Bese Ferenc a kérdésre azt válaszolta , hogy minden esetben a megbízó egészségügyi szervezetek saját igényeik szerint határozzák meg a műszaki követelményeket a mosodai szolgáltatásokra kiírt tendereknél. Mivel higiéniai szolgáltatásról van szó, amely befolyásolhatja beteg emberek gyógyulását is, kiemelt jelentőséggel bírnak az ajánlati ár mellett az egyéb követelmények, így a szolgáltatás minősége is - érvelt a vezérigazgató.

A mosatás tárgyú közbeszerzések esetében rendszerint nyílt eljárást folytat le a Hivatal, így a követelményrendszer mindenki számára megismerhető, minden ajánlattevő azonos eséllyel tehet ajánlatot. A közbeszerzési eljárásokban előírt követelményrendszert sem az eljárások ajánlattevői, sem a Közbeszerzési Döntőbizottsága nem kérdőjelezheti meg. Az elmúlt időszakban mosatás tárgyú eljárásban nem csak egy mosodai szolgáltatást nyújtó ajánlattevő nyert - közölte a vezérigazgató.

A szóban forgó közbeszerzési eljárásban a Hófehér Kft. ajánlata érvénytelen volt többek között azért, mert a cég ajánlata nem felelt meg az ajánlati felhívásban és az ajánlati dokumentációban foglalt követelményeknek. Bár kapott lehetőséget a hiánypótlásra a vállalkozás, ennek azonban nem tett teljes körűen eleget - írta Bese Ferenc.

Megkerestük az ügy miatt Leisztinger Tamást is, de egyelőre nem válaszolt. A Centrál Mosodák Rt. többségi tulajdonosa a Forrás Rt., amelynek az Arago Rt. a tulajdonosa. Ennek a cégnek pedig Leisztinger Tamás a vezetője. Leisztinger Tamást a Magyar Hírlap összeállítása szerint az ország harmadik leggazdagabb embere volt tavaly, 35 milliárd forintos vagyonával. A vállalkozó azonban nem csak hatalmas vagyona miatt került többször a figyelem középpontjába, hanem azért is, mert cégein keresztül több alkalommal vásárolt meg állami vállalatokat, a legtöbbször jelentős hasznot könyvelhetett el az ügyleteken. Több ilyen cégvásárlás esett a mostani kormányzati ciklusra és a Horn-kormány időszakára is, igaz a BÁV Rt. többségi tulajdonát már 1998. végén, az Orbán-kormány alatt szerezte meg, 2000-ben pedig a Pickben szerzett tulajdont.

Leisztinger Tamás karrierje elején, 1994-ben kárpótlási jegyeket vásárolt fel, majd állami cégekben szerzett tulajdont. Egyik első nagy befektetése a szállodaiparban érdekelt Eravis Rt. megszerzése volt, 1996-ban. Ezután a Hunguest Hotels Rt-t szerezte meg. A gyógyszeriparban is beruházott, több céget is felvásárolt, majd ezeket egyesítette és továbbadta.

A BÁV-ban '98-ra 21 százalékos tulajdont szerzett, majd az év végére többségi tulajdonossá vált. Később azonban eladta ezt a céget is. 2000-ben a Pick Rt.-t vette meg, a húsipari vállalatot néhány hete adta el. A Forrás Rt.-t is az államtól vette meg 2003-ban, ez a vállalkozás jelenleg is a tulajdonában áll. Tavaly ősszel a Magyar Nemzeti Üdültetési Alapítvány szállodáit - a volt szakszervezeti üdülővagyont - vehette meg a vállalkozó cége, az Arago Rt.

Komáromi Gergely