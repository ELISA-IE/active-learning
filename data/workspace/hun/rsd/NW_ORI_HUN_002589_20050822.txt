Csökkent a bizalom az ügyészség iránt

Jelentős mértékben csökkent az ügyészség iránti bizalom a Kulcsár Attila vallomásáról készült videofelvételek nyilvánosságra hozatala után - derül ki a Medián felméréséből, melyet a Népszabadság közöl. Az emberek többsége egyre kevésbé látja át a brókerbotrány fejleményeit.

A brókerbotrány főszereplőjének barátságos légkörű kihallgatásból a többség arra következtet, hogy elfogult az ügyészség - derült ki a Népszabadság és az MTV A szólás szabadsága című műsora megbízásából készített Medián-felmérésből. A Kulcsár Attila vallomásáról készült videofelvételek nyilvánosságra kerüléséről az emberek kétharmada hallott, sőt 47 százalékuk még látott is belőle részleteket.Azt csak kevesen feltételezik, hogy az ügyészség az ellenzék befolyása alatt állna. Az emberek ugyanis alapjában úgy gondolják, hogy a jogállam intézményei pártatlanul működnek, vagy ha mégsem, akkor inkább a kormányoldal lehet rájuk befolyással. A felsorolt intézmények közül ugyanakkor az ügyészségekről mondták a legtöbben azt, hogy az ellenzék érdekeit követi. A Medián augusztus eleji országos felméréséhez képest mostanra jelentősen csökkent az ügyészségek iránti bizalom, mégpedig elsősorban a kormánypárti szavazók körében. 

Egyre kevésbé lát tisztán a közvélemény a brókerbotrányban. Két évvel ezelőtt, a botrány kirobbanása után is csak az emberek szűk egyharmada mondta azt, hogy legalább nagyjából el tud igazodni ebben az ügyben, mára ez az arány 24 százalékra csökkent. Polt: hibátlan volt Kulcsár kihallgatásaSem törvénysértést, sem szakmai hibát nem talált a Legfőbb Ügyészség Kulcsár Attila kihallgatásában - jelentette ki Polt Péter legfőbb ügyész vasárnap egy rádiós műsorban. Szerinte az szegte meg a törvényeket, aki nyilvánosságra hozta a kihallgatásról készített videofelvételt.