Másra költik a rendőrök a ruhapénzt

A ruhapénzük töredékét költik csupán a rendőrök egyenruhájuk elkopott darabjainak cseréjére - írja a Népszabadság. A pénzzel inkább fizetésüket egészítik ki és a megélhetési költségeikre fordítják.

A ruhapénzük kis részét költik csak az elkopott ruhák cseréjére a rendőrök. Az évente erre a célra kifizetett 87 500 forint jelentős hányadát inkább a megélhetési költségeikre fordítják - írja a Népszabadság. Ha egy rendkívüli esemény miatt rongálódik meg a rendőrök ruhája, azt a rendőrség kicseréli, de ha csak a hétköznapi hordásból eredő kopásról van szó, a cserét a rendőröknek a ruhapénzükből kell állniuk. A tönkrement cipőket és az elfeslett nadrágot és zubbonyt, az agyonmosott inget az egyre fogyatkozó számú egyenruházati boltokban szerezhetik be a rendőrök. Az évente kifizetett ruhapénznek azonban csak kevesebb, mint tizedét költik el az egyenruhaboltokban a rendőrök, a rendőrség szerint ez annak is köszönhető, hogy az egyenruha nagyon strapabíró.