Újraszabályozzák a 13. havi fizetést

Megoldódhatnak a 13. havi juttatással kapcsolatos problémák, januártól ugyanis a mainál jóval egyértelműbb szabályozás lép életbe. A díj időarányosan megilleti azt, akinek a tárgyévben legalább háromhavi jogviszonya van.

Az előírásokból nyilvánvaló, hogy a vitára okot adó "tárgyév" nem tekinthető másnak, mint a ledolgozott előző esztendő. Tehát az után jár a juttatás, és fel sem merülhet olyan értelmezés, miszerint a járandóság előre lenne fizetendő - írja a Világgazdaság.

Hiányt pótol az új törvény, amikor kimondja, hogy a különdíj időarányosan megilleti azt, akinek a tárgyévben legalább háromhavi jogviszonya van. Azok is jogosultak lesznek a részarányos kifizetésre, akik 2004-ben azért nem kaptak, mert év közben szűnt meg a jogviszonyuk.

A díjazással kapcsolatos, 2004. február elsejétől hatályos szabályozás alaposan megbolygatta az addigi rendszert. Az Alkotmánybíróság az ősszel meg is semmisített egy diszkriminatív feltételt. Ez ugyanis kizárta a juttatásból azokat, akik tavaly egész évben jogviszonyban álltak, de január elsején már nem. Számukra ki kell fizetni az elmaradt összeget, és azoknak is, akik gyeden vagy gyesen voltak január elsején.

Nem tudni, hogy az új szabályra figyelemmel mi lesz 13. havi különdíjjal kapcsolatos - jelenleg szünetelő - perek sorsa. Azért indultak, mert sokan úgy értelmezték a törvényt, hogy a juttatás előre fizetendő, azaz a 2005-re vonatkozó díj már az idén januárban esedékes volt.