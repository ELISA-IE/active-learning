Nyit az Internet Mall első üzlete

Külföldi szereplővel bővült a hazai online kiskereskedelmi piac, a cseh Internet Mall a hét elején elindította magyarországi internetes áruházát. Az üzletben kis és nagy háztartási gépeket, valamint szépségápolási kisgépeket értékesítenek majd.

Elindult hétfőn az Internet Mall cseh online áruház magyarországi internetes boltja - tudta meg a Világgazdaság Csukás Lászlótól, az Internet Mall Hungary Kft. ügyvezető igazgatójától. Az első nap még csak tesztüzemben működött a kis és nagy háztartási gépeket értékesítő üzlet, de tegnap óta már teljes körű szolgáltatásokkal várják a vásárlókat. Néhány héten belül megnyílik a cég következő hazai boltja is, amelyben szórakoztató elektronikai termékek közül válogathatnak majd az érdeklődők. A jövőben gumiabroncsok, autókiegészítők forgalmazását is tervezik. 

Az Internet Mall első hazai boltjának érdekessége, hogy csak magyarországi beszállítóktól beszerzett termékeket forgalmaz. A háztartási gépeket árusító üzlet nyitása annak köszönhető, hogy az anyavállalat, az új piacokon, mindig ebben a szegmensben jelenik meg először - közölte Csukás László. Ennek hátterében az áll, hogy az online áruházaknak komoly kihívást jelent a nagyméretű termékekkel (hűtőszekrény, mosógép) járó logisztikai feladatok megoldása. 

Az Internet Mall a csehországi modellt követve Magyarországon is maga látja el az online értékesítéssel járó logisztikai feladatokat. Budapesten a tervek szerint saját járműveik, míg az ország egyéb területén a Magyar Posta logisztikai üzletága gondoskodik a megvásárolt áruk eljuttatásáról. 

Az áruházban vásárlók egyelőre csak utánvéttel vagy átutaléssal fizethetnek a termékekért, a tapasztalatok ugyanis azt mutatják, hogy a fogyasztók bizalmatlansága miatt, a bankkártyás fizetést nagyon kevesen választják. A jóval fejlettebb online kiskereskedelmi piacot működtető Csehországban például az Internet Mall ügyfeleinek mindössze két százaléka él a bankkártyás fizetés lehetőségével - tette hozzá Csukás László. 

Az öt éve alakult, Csehországban jelenleg 18 online áruházat létesített Internet Mall dinamikus terjeszkedésbe kezdett a régióban, szeptemberben nyílt meg szlovákiai internetes üzletük. A külföldi megjelenést az indokolta, hogy hazai piacán jelenleg már lassabban bővül a tavaly 830 millió cseh koronás (6,97 milliárd forint) forgalmat elérő társaság, amelynél idén 10 milliárd forint körüli bevétellel számolnak. A cégnek Csehországban hagyományos üzletei is vannak. Ezt a gyakorlatot követve (és a magyar előírásoknak megfelelve) Magyarországon is lehetővé teszi ügyfelei számára a személyes átvételt. 

A magyar internetes kiskereskedelem még nem érte el a nyugat-európai szintet, így komoly lehetőségeket kínál az új belépőknek is - nyilatkozta korábban Ondrej Fryc, az Internet Mall elnöke. A hazai online kiskereskedelmi piac tavaly 12 milliárd forintos volt, és idén várhatóan eléri a 18 milliárdos szintet.