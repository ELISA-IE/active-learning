Tőkeemeléseket hajt végre az ÁPV Rt.

Négy Volán-társaság támogatásáról született döntés az ÁPV Rt. csütörtöki Igazgatósági ülésén, amelynek fő célja az, hogy emelje a vidéki közúti tömegközlekedés színvonalát. A privatizációs szervezet továbbá megemelte 18 erdészeti részvénytársaság jegyzett tőkéjét.

Két héttel ezelőtt az ÁPV Rt. meghatározta kilenc Volán-társaság esetében a tőkeemelések konkrét összegét, míg a csütörtöki Igazgatósági ülésen további négy Volán-társaság támogatásáról született döntés.

Mint emlékezetes, a kormány jóváhagyó döntését követően az ÁPV Rt. Igazgatósága október 20-i ülésén határozott arról, hogy tőkeemelés formájában jelentős nagyságrendű, csoportszinten összesen 10 milliárd forintos tőkejuttatásban részesít a portfoliójába tartozó Volán társaságok közül 23-at. Az elmúlt másfél évtizedben megközelítőleg sem volt példa ilyen mértékű, a kormány egyetértésével történő tulajdonosi támogatásra, melynek fő célja a vidék közúti tömegközlekedési rendszere színvonalának emelése. 

A forrást az ÁPV Rt. döntő részben az évek óta folyó buszrekonstrukciós program keretében, új autóbuszok közbeszerzési eljárás keretében történő beszerzésére hagyta jóvá. A források elosztásánál az ÁPV Rt. figyelembe vette a cégek autóbusz állományának átlagéletkora mellett a buszpark műszaki állapotát, nagyságát és összetételét, illetve a társaságok egyedi gazdálkodási körülményeit.

Ugyancsak a csütörtöki ülésen döntött az Igazgatóság 18 erdészeti részvénytársaság jegyzett tőkéjének emeléséről. Az üzleti célú fejlesztési elképzelések megvalósítására 1,5 milliárd forint, a reorganizációs célú fejlesztési elképzelések megvalósítására pedig 2 milliárd forint forrást biztosít a tulajdonos ÁPV Rt.

Az erdőgazdasági társaságok az ország védett erdeinek 90 százalékát kezelik. Gazdasági tevékenységük mellett a természetvédelmi korlátozások és tiltások többletköltséget és hozamelmaradást okoznak. A társaságok részére ennek ellentételezésére kormányzati forrás nem áll rendelkezésre, így évente mintegy 1,5 milliárd forint a társaságok forráskiesése az ellentételezés nélküli természetvédelmi korlátozások miatt.

Az állami erdőgazdasági társaságok a tartamos erdőgazdálkodás végzése mellett számos közérdekű feladatot is ellátnak. A parkerdők, sétautak kialakítása és fenntartása, az erdei iskolák, tornapályák működtetése, erdei kisvasút üzemeltetése és az illegális szemétlerakodók felszámolása jelentős terhet ró a társaságokra. A közcélú feladatok ellátása évente mintegy 500 millió forint veszteséget okoz a társaságoknak. További gondot jelent, hogy az állami erdőgazdasági társaságok részére az agrártámogatás mértéke évről évre csökken.

Ebben a gazdasági helyzetben az erdőgazdasági társaságok a tervezett fejlesztésekhez nem, vagy csak szerény mértékben tudnak saját forrást biztosítani, így szükség van a tulajdonosi tőkeemelésre.