Megint rákkeltő cumikat találtak

Megint olyan mérgező cumikat találtak a fogyasztóvédők, amelyek gyengítik az immunrendszert, vesekárosodást és rákot okozhatnak. Idén kilencedik alkalommal bukkantak ilyen termékekre a hatóságok. A legtöbb veszélyes áru a Távol-Keletről, elsősorban Kínából érkezik, de sok esetben lehetetlen megállapítani a származási helyet.

Megint mérgező cumikat találtak a fogyasztóvédők. A cumikban PVC-származék, ftálsav-észter van, ami a nyáltól kioldódik, gyengíti az immunrendszert, vesekárosodást, és rákot okozhat. Bár az unió egész területén betiltották, mégis árulják. Kathi Attila, a Fogyasztóvédelmi Főfelügyelőség szóvivője az [origo]-nak elmondta, hogy csak idén kilenc alkalommal találtak ilyen cumikat a fővárosban és vidéken. Vagyis majdnem minden esetben, amikor ellenőrzést tartottak. A szóvivő hangsúlyozta, hogy ezeket soha nem gyógyszertárakban vagy baba-mama boltokban, hanem olcsó kiskereskedésekben találták.  

A legtöbb veszélyes termék a Távol-Keletről, elsősorban Kínából érkezett, de sok esetben lehetetlen megállapítani a származási helyet, mert a boltosoknak nincs beszerzési bizonylatuk, ami elvezethetné a hatóságokat a nagykereskedőhöz. Ha a termék bekerül az unióba, uniós áruként a hazai vámosok már nem is vizsgálják. A probléma tehát nem csak Magyarországra jellemző: szinte minden uniós országban találtak már mérgező cumikat, játékokat. 

A főfelügyelőség azt tanácsolja, hogy csak megbízható helyen vásároljunk ilyesmit, és figyeljünk a feliratokra. Ha egy árun nincs magyar nyelvű felirat, nincs feltüntetve magyarul a gyártó vagy a forgalmazó, akkor azt inkább ne vegyük meg. Kathi Attila elmondta, hogy tisztában vannak vele, hogy a gyógyszertárakban kapható cumik drágábbak, és sokszor pont a kisgyerekesek azok, akik nem engedhetik meg maguknak, hogy ezeket válasszák. Ennek ellenére úgy véli, hogy nem érdemes a cumikon, játékokon spórolni. 

Ha egy kereskedőnél veszélyes árukat találnak, akkor a felügyelőség fogyasztóvédelmi bírságot szab ki, amelynek elvileg nincs felső határa. A rendszeres ellenőrzés és a felvilágosítás mellett ez minden, amit tehetnek, ezért a vásárlóknak is figyelniük kell. A Fogyasztóvédelmi Főfelügyelőség honlapján részletes leírást és fényképeket is közölnek a betiltott termékekről. Kathi Attila hozzátette, hogy a kereskedők többsége jóhiszemű, nem tudják, hogy amit árulnak, veszélyezteti a gyerekek egészségét. Ugyanakkor, mivel mindenfajta dokumentáció nélkül vesznek át termékeket, megsértik a szabályokat.