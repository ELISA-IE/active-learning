Magukat ismételték a pártok az államfőjelölt ügyében

Magukat ismételték a kormánypártok a pénteki, államfőjelöltről folytatott tárgyaláson. Az MSZP továbbra is csak Szili Katalint jelölné, az SZDSZ pedig ragaszkodik a több jelölthöz, nem támogatják a házelnököt. A pénteki tárgyalás kudarca azt jelenti, hogy koalíciós egyezség nélkül kell döntenie hétvégén az MSZP országos választmányának arról, kit javasoljon elnökjelöltnek.

Nincs államfőjelötlje a koalíciónak. Hiába ült le pénteken másodszor is egyeztetni az MSZP és az SZDSZ delegációja, nem közeledtek az álláspontok. Mindkét párt csak korábbi véleményét ismételte meg. Az MSZP csak Szili Katalint jelölné, az SZDSZ viszont őt nem támogatja.

Szabó György az MSZP véleményét ismertetve elmondta, hogy nem merült fel új szempont a pénteki egyeztetésen, a korábban elhangzott érveket ismételték el, nem közeledtek az álláspontok egymáshoz. Abban egyetértettünk, hogy célszerű lenne, ha közös jelöltet állítanánk - mondta.

Pető Iván (SZDSZ) hasonlóan vélekedett: nem jutottunk előre tegnaphoz képest - mondta. Azt kértük az MSZP delegációjától, tolmácsolják a párt országos választmányának azt a kérést, hogy több jelöltet nevezzenek meg. Az SZDSZ normáinak ugyanis az eddig megnevezett egyetlen jelölt, Szili Katalin nem felel meg. A közös jelöltséghez tovább kellene lépni. A több jelölt az egyetlen esély arra, hogy közös koalíciós jelölt legyen - mondta Pető. Végig kell gondolnia az MSZP-nek, hogy érdemes-e megneveznie egy jelöltet, akinek nincs esélye arra, hogy a parlamenti többség megválassza - tette hozzá.

A pénteki tárgyalás kudarca azt jelenti, hogy koalíciós egyezség nélkül kell döntenie hétvégén az MSZP országos választmányának arról, kit javasoljon elnökjelöltnek. A szocialisták ugyanis április 15-én tartják a köztársaságielnök-jelölő kongresszust. Az elnököt a parlament választja meg júniusban.