Gönczi János a Malév új vezérigazgatója

A Malév Rt. rendkívüli közgyűlése Gönczi Jánost vezérigazgatónak, majd az igazgatóság Hónig Pétert a társaság elnökének választotta meg pénteken.

Az elnök-vezérigazgatói posztot eddig betöltő Sándor László január 19-én személyes okok miatt kezdeményezte felmentését - közölte a Malév. 

A közgyűlést követően Hónig Péter, a Malév Rt. elnöke a távirati irodának elmondta, hogy a társaság privatizációja hosszú hónapok kemény munkája lesz még akkor is, ha a mostani forduló eredményes lesz. Az elnök szerint nem kell válsághelyzetet felvázolni a Malév körül, mert a társaság működik, utasait eljuttatja a célállomásra. Hónig Péter úgy vélekedett, hogy a Malévnek stratégiai partnerkapcsolatok kiépítésére van szüksége.

Gönci János, a Malév vezérigazgatója úgy nyilatkozott, hogy a következő hónapok feladata továbbra is stabilan működtetni a céget. Megjegyezte: a cég tavaly lényegesen javított az eredményein, likviditási helyzete jelenleg is stabil.

A vezérigazgató elmondta, hogy a Malév vezetése kidolgozza a cég átalakításának lehetséges alternatíváit, amelyeket sikeres privatizáció esetén az új tulajdonos hasznosítani tud. Sikertelen privatizáció esetén pedig azt vállalják, hogy a társaságot zökkenőmentesen, stabilan működtetik. A vezérigazgató jelezte, hogy két hét múlva konkrétabb elképzelésekkel is elő tudnak állni.

A Malév Rt. közleményben tájékoztatott arról, hogy a pénteki rendkívüli közgyűlés értékelése szerint Sándor László irányítása alatt a nemzeti légitársaság jelentősen csökkenteni tudta veszteségét, azonban a célt, a nullszaldós gazdálkodást nem sikerült megvalósítania. Az elnök-vezérigazgató minden külön juttatás és végkielégítés nélkül távozik, vezetői tapasztalatával még további két hónapig segíti a Malévot, lebonyolítja az átadás-átvételt az átmenet zökkenőmentességének biztosítása érdekében.

A Malév közleményében szerepel, hogy a közgyűlés visszahívta Polgár Miklós és Nagy Kálmán igazgatósági tagokat. A tulajdonosok az igazgatóság tagjává választották Bodnár Zoltánt, Galla Gábort, Gönci Jánost, Haris Györgyöt, Hónig Pétert, Krauth Pétert és Pál Lászlót. Az igazgatóság új tagjainak megbízatása a többi igazgatósági taggal megegyező időtartamig, 2006. május 5-ig szól.