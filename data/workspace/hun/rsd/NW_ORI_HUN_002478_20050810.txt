Az éjszakai kocsmázástól rettegnek a brit bírák

Az angol bírák és a rendőrök a randalírozások, a garázdaságok, verekedések és más erőszakos bűncselekmények számának gyors növekedését jósolják az enyhébb alkoholtörvény életbelépésétől. A kocsmáknak ugyanis, ha kérelmezik, nem kell éjfélkor bezárniuk, hanem tovább is nyitva tarthatnak. A kormány azzal érvel: csökkenhet a balesetek száma, mivel így a részegek nem egyszerre ülnek autóba, hogy hazavezessenek, mint a jelenlegi egységes záróra után.

Az enyhébb alkoholtörvény miatt jelentősen megnőhetnek az erőszakos bűncselekmények, a súlyos testi sértések és a nemi erőszakok száma Angliában - figyelmeztetnek Őfelsége Bírói Kamarájának a bírái. A tervek szerint novembertől életbe lépő szabályozás nyomán ugyanis a kocsmáknak nem kellene éjfélkor bezárniuk, hanem akármeddig nyitva tarthatnának, ha kérik és megkapják az ehhez szükséges engedélyt. 

"Azok számára, akik hivatalból rendszeresen látják az alkohol befolyásolása alatt elkövetett bűncselekmények következményeit, nem kétséges, hogy az ilyen bűntettek száma elkerülhetetlenül emelkedni fog a kocsmák nyitva tartásának meghosszabbításával" - írja egy, az új szabályozás következményeivel foglalkozó bírói jelentés. "Alig találkoztam olyan erőszakos bűncselekménnyel, amelyben ne játszott volna szerepet az alkohol" - nyilatkozta a Times című lapnak Charles Harris, aki egyike azoknak a bíróknak, akik élesen ellenzik az alkoholtörvény lazítását. "Sok ember egyszerűen barbárrá, agresszívvé, ingerültté válik az italtól, velük rengeteg a probléma így is. Ezek azok az iskolázatlan vagy nem megfelelő környezetben szocializálódott elemek, akik úgy tűnik, képtelennek elfogadható, kulturált, európai módon inni. A probléma kezelésére kevesebb ivási lehetőséget kellene adni, nem pedig többet" - fogalmazott Harris bíró. 

A rendőrség vezetői attól tartanak, hogy a késői nyitva tartás elterjedése oda vezethet, hogy az angolok úgy fognak viselkedni, mint külföldi ivászataik során, ahol azt hiszik, hogy mindent lehet, vagyis nőhet a rendbontások száma. "Elég csak megnézni az angolok körében népszerű üdülőhelyeket, ahol a brit fiatalok minden korlátozástól mentesen juthatnak alkoholhoz, hogy láthassuk, hogy milyen hatással van ez a rendre" - utal a rendőri jelentés a fiatal angolok külföldi balhéira.

A kormány viszont azzal érvel, hogy a meghosszabbított nyitva tartások miatt elkerülhető, hogy a részegen volán mögé ülök egy időben induljanak hazafelé, ahogy ez jelenleg éjfél után megszokott jelenség. 