Számos várost legyalult a Rita

A vártnál kisebb károkat is okozott ugyan, de így is több települést tarolt le szinte teljesen az USA déli partjaira szombaton lecsapó Rita hurrikán. Még hétfőn is közel egymillió otthonban nem volt áram, és több ezren rekedtek elárasztott településeken, városrészekben. A hatóságok megkezdték kimentésüket, de egyes térségekbe már megindult a hurrikán elől elmenekültek visszatérése is.

Hiába okozott kisebb károkat, mint amire számítottak, így is több települést tett szinte a földdel egyenlővé a Rita hurrikán, amikor szombat reggel elérte a szárazföldet Texas és Louisiana határán. A louisianai Cameronban például alig maradt ép ház, ahogy Holly Beach és Creole épületeinek többségét is összedöntötték a heves széllökések. Cameront ráadásul szinte teljes egészében 4,5 méteres víz árasztotta el. Hétfőn több mint 925 ezer otthonban nem volt áram Texas, Louisiana és Mississippi területén a Rita és a korábban a térséget pusztító Katrina miatt. 

A térségben itt-ott fosztogatások történtek, amelyek - a CNN-nek nyilatkozó Lake Charles-i rendőrfőnök szerint - egyre sűrűbben fordulhatnak elő, ahogy az embereknek elfogynak étel- és italutánpótlásaik. Eddig 15 embert vettek őrizetbe lopás miatt, többeket egy erotikus videókat árusító boltban. Lake Charlesban - és több más hasonló településen - nincs víz, nem működik a csatornarendszer, a boltok és a benzinkutak zárva vannak. A városban kidőlt fák és leszakadt elektromos vezetékek teszik még veszélyesebbé a helyzetet. A hatóságok még nem engedik visszatérni a vihar elől elmenekülteket, akik várhatóan csak jövő hétfőn mehetnek haza.

Nyugatabbra, a texasi Port Arthurban és Sabine Passban túlélők után kutatnak az összedőlt házak között. Port Arthurban több olajfinomító működik, a hatóságok kettőnél olajszivárgást észleltek. A Mexikói-öböl partján fekvő városban hajókat, olajfúró tornyokat mosott partra a vihar.

A hurrikánnak az eddigi adatok szerint nincsen halálos áldozata sem Texasban, sem Louisianában, jóllehet egy, a hurrikán nyomán kialakult tornádó egy embert megölt Mississippiben, és 24-en még a vihar elől menekülve vesztették életüket egy kigyulladt buszban Texasban.

Az államban már vasárnap megindult a hurrikán elől kitelepültek hazatérése. Összesen közel hárommillió ember menekült el a forgószél elől, 15-20 órás forgalmi dugókat okozva a múlt héten. A hatóságok elsősorban a kulcsfontosságú iparágakban - olajfinomítóknál, benzinkutaknál - dolgozókat bátorítják a minél hamarabbi visszatérésre, míg másoktól - akik biztonságos helyen vannak és van élelmük - azt kérik, ne siessenek haza - jelentette a CNN.

Louisiana várhatóan több mint 31 milliárd dolláros segélyért folyamodik a központi kormányzathoz, hogy helyreállíthassa a Katrina és a Rita által megrongált főbb közlekedési utakat és a gátrendszert. 

A Rita miatt ismét víz árasztotta el New Orleans egyes részeit, ám a hatóságok szerint ezúttal hamarabb kiszivattyúzzák a vizet, mint a Katrinát követő pusztító áradás után. Két hét alatt igérik vízteleníteni az utcákat.