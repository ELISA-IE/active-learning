Fesztivállá duzzadt kongresszus ünnepelte Orbánt

A Fidesz szombati tisztújító kongresszusán Orbán Viktort ismét a párt elnökévé választották. A rendhagyó pártrendezvényen a BNV területén kirakodóvásár, polgári körös találkozó és politikai standok tucatja várta a szimpatizánsokat, akik a nap végén megnézhették, ahogy Orbán válaszol az emberek kérdéseire.

Orbán Viktort választották ismét elnökké a Fidesz szombati kongresszusán. Az 1323 küldöttből négyen érvénytelenül szavaztak, valaki Orbán ellen voksolt, 1318-an viszont további bizalmukról biztosították az ellenzéki párt vezetőjét. A kettőről négyre bővített alelnöki posztra öten pályáztak. Pálinkás József volt oktatási miniszter kapta a jelöltek közül a legkevesebb szavazatot, 575-öt. A négy új alelnök viszont ezernél több voksot kapott. Megőrizte posztját Pokorni Zoltán és Schmitt Pál, továbbá alelnök lett Varga Mihály volt pénzügyminiszter és Pelczné Gáll Ildikó is, aki Miskolcon önkormányzati képviselő.

A kongresszus az "Új kapukat nyitunk" szlogennek megfelelően egy népünnepéllyé dagasztott fesztivállá vált. Amíg a küldöttek szavaztak, addig a BNV területén több pavilonban és szabad téren programok tucatjai várták a Fidesz szimpatizánsait. A kongresszus ülését több kivetítőn keresztül is követni lehetett, és az eredményhirdetésre minden érdeklődőt beengedtek. Az eredményhirdetés előtti percekben az összes kivetítőn olvasható volt: "Orbán Viktor néhány perc múlva beszédet mond a D pavilonban". Orbán már délelőtt tett egy rövid sétát a BNV egyik pavilonjában. A standok között sétáló emberek közelharcot vívtak egymással, hogy kezet foghassanak vele. "Sikerült, sikerült! Viktor Viktor!" - kiabálta egy lelkes párttag, aki Sümegről érkezett a rendezvényre. A fiatalember a sikeres kézfogás után elmondta, hogy tagja a pártnak, és mindenképpen megérte a hosszú utazást a szombati élmény. Orbán végül arra hivatkozva, hogy dolgozni kell mennie, néhány perc után befejezte sétáját az emberek között. Mielőtt kihirdették győzelmét, a kivetítők videóbejátszásokat mutattak be, amelyeken ismert külföldi politikusok üdvözölték Orbánt és a Fideszt. Silvio Berlusconi olasz miniszterelnök például arról beszélt, hogy reméli, 2006 őszén mint két miniszterelnök ünnepelhetik az 56-os forradalom ötvenedik évfordulóját, míg a CSU elnöke, Edmund Stoiber szintén a közös kormányzás pillanatát harangozta be.

Az egyik pavilonban a Fideszhez közel álló szervezetek standjai álltak. Az MDF-ből kizárt, a Fidesszel a héten választási szövetséget kötő képviselőkből álló Nemzeti Fórum fényképalbummal, a polgári kisgazdák borral, az Európai Néppárt Fidesz-csoportja baseball sapkával és sörnyitóval, az MKDSZ, a KDNP, a Lungo Drom pedig prospektusokkal várták az embereket. Az egyik kerekasztalnál a partnerszervezetek vezetői üdvözölték a polgári szövetséget, a másiknál a volt román elnök Emil Constantinescu és más kelet-európai jobboldali politikusok beszélgettek a jövőről. Farkas Flórián a "cigányok dolgozni akarnak" és "konzervatívok, hiszen családszeretők" témára fűzte fel nagy tapsot keltő beszédét, míg Semjén Zsolt a KDNP felélesztését indokolta meg a nézőknek. Közben az egyik szabadtéri színpadon Balázs Fecó kísérte magát szintetizátoron, a K pavilonban pedig a polgári körök értékelték eddigi tevékenységüket. Utóbbi helyszínen a forró teás, süteményes beszélgetéseket, a rajzversenyt, a mesemondó programokat és más kulturális eseményeket emelték ki a résztvevők. A kongresszus pavilonja mellett kirakodóvásár volt, ahol batikolt bugyitól bőrdíszműves termékekig iparművészek számos alkotását lehetett megvásárolni.

Sok érdeklődő - a rendezvényen több ezren vettek részt - a pavilonok között sétálva kifejezetten a híres emberekre vadászott. Kérhettek autogramot Reviczky Gábor színművésztől, láthatták sétálni Szörényi Leventét, beszélgetni hármasban Pintér Sándort, Stumpf Istvánt és Csinatlan Sándort, és valaki elmesélte nagyapja életét Szűrös Mátyás VIP-vendégnek is. 

A kongresszusi felszólalók közül Áder János végigmondta az MSZP be nem váltott választási ígéreteit. Teljesült-e hogy...? kérdezte, amire a küldöttek nemmel feleltek minduntalan, hiszen az ingyenes tankönyv ígéretétől kezdve a négyszázezer új munkahelyig számos pontot sorolt fel a frakcióvezető. Végül Kuncze Gábor 2002-es választási szövegét idézve "tolvaj bandának" nevezte a kormányt. Pokorni Zoltán a gőg és a jó kormányzás problémáját járta körbe. Szerinte a mostani kormány a gőg, vagy ahogy az antik görögök hívták, a hübrisz bűnébe esett. Példaként hozta fel a kormány magabiztosságát az elnökválasztással, az érettségivel vagy éppen a felsőoktatási törvénnyel kapcsolatban. Ugyanakkor kitért arra, hogy a Fidesz 2002-es vereségéhez is hozzájárult a gőg bűne. Pokorni elismerte, hogy az Országimázs Központtal illetve a fideszes politikusok stílusával kapcsolatos kritikák között jogosak is voltak. Ezért kellő mértéktartásra és bölcsességre szólította fel a párt szimpatizánsait. Orbán az elmúlt időszak sikereiről beszélt: a győztes EP-választásról, Sólyom László győzelméről, a soproni és szécsényi időközi választásról és a Fidesz tagságának bővüléséről többek között. 

A felszólalások visszatérő témája volt a mozgósítás szükségessége. Orbán Viktor szerint a 2006-os győzelem azon múlik, hogy hány önkéntest, a kampányban közreműködő személyt sikerül mozgósítani. Pokorni Zoltán arra figyelmeztetett, hogy a 2006-os választás a politika iránt érdektelenséget mutató emberek meggyőzésén múlik. Szerinte a kiábrándultakat hagyományos politikai eszközökkel nem lehet meggyőzni, ezért a személyes kapcsolatokra kell építeni a kampányt. A szomszédoknak, a munkatársaknak kell beszélniük egymással, kérte hallgatóságát. Gáll Ildikó, az egyik új alelnök szintén arról beszélt, hogy minden családhoz el kell jutni a választásokig.

Orbán Viktor a kongresszus végén a Nemzeti Konzultációs Központnál összegyűlt kérdések közül válaszolt néhányra. A kérdéseket Kudlik Júlia és Rákay Philip tették fel. Orbán többek között elmondta, hogy a gazdasági bajokat tovább tetézi az állam hatalmas adóssága, és a hiteleken alapuló elhibázott gazdaságpolitika. Szerinte az utóbbi években a "magyar demokrácia felélte tartalékait", mert az emberek már nem bíznak a politikusokban. Ezért az emberekre kell figyelni, és éreztetni kell velük, hogy részt vehetnek a döntésekben.

Magyari Péter