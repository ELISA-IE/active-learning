Kidobják az FBI terrorellenes szoftverét

Több mint félmilliárd dollárt fordítottak a 2001-es terrortámadások után az FBI számítógépes rendszerének korszerűsítésére. A rendszer lelke azonban - egy a begyűjtött megfigyelési adatokat kezelő program - működésképtelennek bizonyult. A dollármilliókért fejlesztett alkalmazás sikertelensége várhatóan komoly vitát gerjeszt majd arról, vajon jól használta-e fel a szövetségi nyomozóhivatal az amerikai adófizetők pénzét. 

Négy évig fejlesztették és több mint félmilliárd dollárt költöttek az FBI új számítógépes rendszerére, amellyel a terrortámadásokkal kapcsolatos információk tárolását és összevetését szerették volna megoldani. A rendszer lelkének számító program bevezetését azonban elhalasztotta szövetségi nyomozóhivatal, ugyanis elképzelhető, hogy az egészet a szemétdombra dobhatják. Az FBI olyannyira biztos a program használhatatlanságában, hogy más külsős cégektől kért ajánlatokat egy új program elkészítésére. 

A nyomozóhivatal divatjamúlt számítógépes rendszerének korszerűsítését mind a 2001. szeptember 11-i támadások körülményeit vizsgáló bizottság, mind az USA kongresszusa elsődleges teendőnek tekintette. Széles körben elterjedt ugyanis az a nézet, hogy a pusztító támadásokat meg lehetett volna előzni, ha nem sikkadnak el az FBI-ügynökök erre utaló jelentései. 

A támadások után a kongresszus gyakorlatilag kitöltetlen csekket adott az FBI kezébe azzal, hogy több milliárd dollár különített el a járulékos költségekre. A rendszerre eddig összesen 581 millió dollárt fordítottak. A fejlemények miatt azonban várhatóan komoly vita kerekedik abból, vajon megfelelően költötte-e el a hivatal az adófizetők pénzét. Az FBI most azt vizsgálja, hogy vajon van-e olyan része a rendszer lényeges pontjának számító programnak, amely még menthető. 

Az FBI-nál megállapították, hogy a Science Applications International Corp. által 170 millió dollárért fejlesztett program már most korszerűtlen és alkalmatlan arra a feladatra, amire szánták. Jelenleg csak teszt-üzemmódban használják. A fejlesztő cég csak annyit közölt e-mailen, hogy a múlt hónapban sikeresen átadták a program kezdőverzióját. 

Az újabb szoftverre vonatkozó ajánlatokat idén tavaszra várják, ám ez több tízmillió dollárral dobja meg a költségeket, ráadásul az eredeti fejlesztés nagy része gyakorlatilag elvész. A Los Angeles Times szerint legalább 100 millió dollárt dobnak ki az ablakon, ha elvetik a Science Applications programját. Az FBI azt már nem is közölte, hogy a szoftver eredetileg 2003 végére ígért bevezetése mikor válik valóra. 

A szoftver lebutított változata három hónapig fut majd. Az FBI egyik illetékese szerint ezután "lekapacsoljuk, elemezzük a tapasztalatokat, és felhasználjuk azokat egy jövőbeli ügynyilvántartási rendszerhez".

A program segítségével - az eredeti tervek szerint - különböző megfigyelési adatokat, felvételeket, bizonyítékokat kezeltek volna, és lehetővé vált volna, hogy a felhasználók együttműködjenek a dokumentumok feldolgozásában. Az információkat interneten keresztül tették volna elérhetővé egymás számára. 