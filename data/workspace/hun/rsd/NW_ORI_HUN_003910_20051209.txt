Jövőre megszűnhet az ÁPV Rt.

Egy MSZP-s képviselő törvényjavaslata az állami vagyonnal való gazdálkodás új intézményrendszerének bevezetésével párhuzamosan megszüntetné az ÁPV-t és a KVI-t.

A Podolák György által benyújtott törvényjavaslat szerint az állami tulajdonban álló vagyon körének és típusainak, a vagyon kezelésének, valamint az egységes állami vagyonkezelés intézményrendszerének korszerűsítését a kormányzati szervezetrendszer átalakításának és modernizációjának részeként kell elvégezni - írja a Napi Gazdaság.

Az elképzelés szerint az Országgyűlés 2006. december 31-ig megalkotja az állami vagyonnal való gazdálkodásra, a teljes állami vagyonra vonatkozó vagyonkataszter (nyilvántartási, információs és tájékoztatási rendszer) elkészítésére, valamint az állami vagyonkezelés új szervezeti-intézményi rendszerére vonatkozó szabályokat tartalmazó törvényt.

Az új intézményi rendszer működésének megkezdésével egyidőben pedig az ÁPV Rt. és a Kincstári Vagyoni Igazgatóság megszűnne. Az indoklás szerint az ÁPV Rt. megszüntetése jelezné, hogy befejeződött az állami tulajdon lebontása, és új korszak következik az állami vagyongazdálkodásban.