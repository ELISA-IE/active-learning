Kajakozókat sodort el az áradó Bodrog

Nem sérült meg az a négy kajakozó férfi, akiket szombaton sodort el az áradó Bodrog. A négy szerencsétlenül járt férfit tűzoltók menekítették ki. A hazai folyókon továbbra is több mint kétezer kilométer hosszan van árvízvédelmi készültség.

Elsodorta az áradó Bodrog azt a négy férfit, akik szombat este a Borsod megyei Viss település közelében indultak kenuzni. A két idősebb és két fiatalabb férfi csónakját a megáradt folyó felborította és elsodorta - olvasható az Országos Katasztrófavédelmi Főigazgatóság honlapján. A négy férfi a Bodrog árterületére kapaszkodott ki, segélykiáltásaikra a környéken lakók figyeltek fel, akik értesítették a hatóságokat. A szerencsétlenül járt kenuzókat végül a tűzoltók menekítették a partra motorcsónakkal. A balesetben senki sem sérült meg. 

Szombaton a hazai folyók 2022 kilométeres szakaszán volt érvényben árvízvédelmi készültség - derült ki az Országos Környezetvédelmi, Természetvédelmi, és Vízügyi Főigazgatóság közleményéből. Harmadfokú készültség a Körösök mentén volt érvényben 126 kilométer hosszan, másodfokú készültséget 942 kilométeres szakaszon rendeltek el, a Tisza, a Sebes- és a Hármas-Körös, valamint a Berettyó, a Zagyva és a sajó mentén. 

A Tisza teljes szakszán árad, a felső szakaszon a mellékfolyók áradása stganál, délen viszont a Körösök mentén az árvízvédelmi készültséget több helyen másodról harmadfokra kellett növelni. A Dunán az ár készültség elrendelése nélkül vonult le.