A védőoltásokat okolják az autizmusért

Autizmust okozhatnak azok a higanyt tartalmazó védőoltások, amelyeket Magyarországon is kötelező beadatni a gyerekeknek - ez derül ki amerikai tanulmányokból. Angliában a csecsemők már nem kaphatnak higanyt tartalmazó védőoltásokat, és az Egyesült Államokból is fokozatosan kivonják ezeket az oltóanyagokat. Az országos tiszti főorvos ugyanakkor úgy látja, az oltásoktól való félelem megalapozatlan.

Autizmus kialakulását is okozhatják azok a higanyt tartalmazó védőoltások, amelyeket Magyarországon is kötelező beadatni a gyerekeknek - ez derül ki több amerikai tanulmányból. Az autizmuson kívül az immunrendszer súlyos működészavaraival, ezen belül különböző allergiás megbetegedésekkel is összefüggésbe hozzák a csecsemő- és gyerekkorban beadott védőoltásokat. Több autista gyermeket nevelő szülő is úgy látja, hogy a betegség azt követően jelent meg, hogy a gyerek több oltást is megkapott.Az emberi szervezetbe bejutó anyagok határértékeit meghatározó amerikai intézmény, az EPA (Environmental Protection Agency) 2003-as adatai szerint egy 2 hónapos csecsemő a megengedett higanydózis 129-szeresét kapja az oltásokkal. A kutatások szerint az ilyen oltásokat kapott gyerekek körében nagyobb a beszédzavarok, az autizmus és a szívrohamok aránya. A higanymérgezés és az autizmus tünetei szinte teljes mértékben megegyeznek - derül ki az amerikai kutatásokból. Az Egyesült Államokban egyébként több védőoltást adnak be, mint Magyarországon, és fiatalabb életkorban. Az autizmus az agyi működés alapvető fejlődési területeket érintő és egész életen át tartó zavara, aminek foka a fogyatékosságtól az ép intellektusú ember enyhe szociális készségzavaráig terjedhet. Az érintett számára nehézséget jelent a saját és mások gondolatainak, érzelmeinek felismerése és viselkedésének értelmezése, így reakcióit sem képes a másik emberhez igazítani.2003-ban az Egyesült Államok kormánya elfogadta a higanyt tartalmazó oltások káros hatásairól szóló tanulmányokat, és azóta folyamatosan vonják ki ezeket az oltóanyagokat a használatból. Közben évi 75 millió dollárral emelték az autizmussal kapcsolatos kutatásokra fordítható összeget. A kutatások szerint valószínűsíthető, hogy a higanyt tartalmazó oltóanyagok azokra a gyerekekre hatnak a legkárosabban, akiknek az oltás időpontjában gyenge az immunrendszerük. 

A higanyt az oltások tartósítására használják a Magyarországon beszerezhető oltóanyagokban, ugyanakkor külföldről beszerezhető - jóval több pénzért - higanymentes oltóanyag is. A higany használata melletti egyik érv ugyanis az, hogy olcsó. Az autista gyerekeket nevelő szülők közül többen is szeretnék elérni, hogy Magyarországon se lehessen higanyt tartalmazó oltóanyagot használni, azonban úgy látják, hogy kevés esélyük van a gyógyszergyárakkal, forgalmazókkal és azok lobbijaival szemben - mondta egy szülő az [origo]-nak.

Nagy-Britanniában a szülők annyira tartottak a higanyt tartalmazó oltóanyagoktól, hogy a kormány úgy döntött, a csecsemők nem kaphatnak a jövőben higanyt tartalmazó védőoltást.

Bujdosó László országos tiszti főorvos közleményében korai "áprilisi tréfának" minősítette a higanyt tartalmazó védőoltások elleni fellépést. Szerinte a Magyarországon felhasznált oltóanyagok korszerűek, és megalapozatlan összefüggésbe hozni a védőoltásokat és az autizmust. A tiszti főorvos a WHO (Egészségügyi Világszervezet) Tanácsadó Bizottságának 2003-as állásfoglalására hivatkozik, melyben nem látták szükségesnek, hogy az eddig használt oltóanyagok összetételét megváltoztassák. Az [origo] megkereste az Egészségügyi Minisztériumot is, de ott azt a választ kaptuk, hogy az oltások ügyében az országos tiszti főorvos a legilletékesebb. 