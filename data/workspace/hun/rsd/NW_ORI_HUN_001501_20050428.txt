42 liter vérért egy évet kérnek

A Magyar Véradók Szövetségének elnöke azt kezdeményezte, hogy a véradásért kapjanak anyagi ellenszolgáltatást az emberek. Aki pedig már legalább százszor adott vért, az hadd menjen korengedménnyel nyugdíjba. A Vöröskereszt ugyanakkor nem támogatja az elképzelést, mert szerintük a véradás csak akkor biztonságos, ha térítésmentes. Azzal azonban egyetértenek, hogy valamiféle elismerésben kellene részesíteni a sokszoros véradókat.

 

 

Egy-egy véradásért 3000 forintot kellene kapnia a véradóknak - mondta az [origo]-nak Balla Tibor, a Magyar Véradók Szövetségének elnöke. Ez szerinte nem a vér ellenértéke, de segítség lenne a véradóknak, akik gyakran kisnyugdíjasok, rokkantnyugdíjasok, munkanélküliek vagy kispénzű romák. Emlékeztetett arra, hogy a ´60-as években is fizettek a véradóknak. Most a véradás térítésmentes, viszont a vérellátó a vérkészítményeket eladja, amiből haszonhoz jut - tette hozzá Balla. "Magyarországról sokan átmennek Ausztriába vért adni, mert ott fizetnek érte" - állította a szövetség elnöke. "Itt a véradók csak legfeljebb oklevelet vagy ajándéktárgyat kapnak, miközben 2002-ben a Vöröskereszt 250 millió forintot kapott az Országos Vérellátó Szolgálattól."

 

A Magyar Vöröskereszt ugyanakkor ragaszkodik ahhoz, hogy a véradás térítésmentes legyen. A szervezet főtitkára, Morzsányi Éva az [origo]-nak azt mondta: fontos, hogy ne legyenek megélhetési véradók, mert ők a saját és mások egészségét is veszélyeztethetik. Hozzátette: szerinte a véradók sem támogatják Balla elképzelését. A főtitkár a fő veszélyek között említette, hogy a megélhetési véradó esetleg eltitkolná betegségét, korábbi műtétjét vagy tetoválását, ami miatt amúgy egy időre vagy végleg kizárnák a véradók közül. Hozzátette: bár a vért szűrik, alapvetően nem a kórokozókat találják meg benne, hanem az arra keletkezett ellenanyagot, így előfordulhat, hogy valaki fertőzötten ad vért és ezzel másokat veszélyeztet. "Demagóg szöveg" - érvelt Balla Morzsányi ellen. Úgy vélte, ha lenne tisztességes tájékoztatás és nyilvántartás, akkor ilyesmitől nem kellene tartani.

 

Balla azt is régóta szorgalmazza, hogy a sokszoros véradók korengedménnyel mehessenek nyugdíjba. Elképzelése szerint a százszoros véradó egy évvel, a kétszázszoros két évvel, a háromszázszoros véradó pedig három évvel előbb mehetne nyugdíjba. "Aki százszoros véradó, az 42 liter vért adott élete során, és ezzel rengeteg ember életét megmentette" - érvelt a Magyar Véradók Szövetségének elnöke. Szerinte az is probléma, hogy manapság sokakat nem engednek el vért adni a munkáltatók, ezért van csak 300 ezer rendszeres véradó.

 

A többszörös véradókat nem becsülik meg kellőképpen - ezzel Morzsányi Éva is egyetértett. "Jót tenne a mozgalomnak, ha nagyobb elismerést kapnának" - állította a Magyar Vöröskereszt főtitkára. Szerint erre megfelelő lenne a kitüntetés vagy valamiféle juttatás, akár a nyugdíjkedvezmény is. Ezt már ők is felvetették korábban, ahogy azt is, hogy a többszörös véradók, ha megbetegszenek, kapjanak kedvezményt a gyógyszerek árából. "Komoly eredményt nem sikerül még ezen a téren elérni" - tette hozzá.

 

Az [origo] felvetésére, miszerint a korkedvezményes nyugdíj reményében is kialakulhat a megélhetési véradás, Morzsányi elismerte: mindenféle kedvezmény "kicsit honoráriumszerű". Hozzátette: ennek az is a buktatója, hogy méltatlan, ha valakinek már csak pár véradás hiányozna a kedvezményhez, de közben megbetegszik. Ilyenkor valóban félő, hogy esetleg eltitkolja betegségét.

 

Balla a napokban az egészségügyi bizottság albizottságának is elmondta javaslatát, mivel a korengedményes nyugdíjhoz törvényt kellene módosítani. Az albizottság elmondása szerint kedvezően fogadta javaslatát. Az elnök hozzátette: azt szeretné elérni, ha az érdekeltek - az Országos Vérellátó Szolgálat, az Egészségügyi Minisztérium, a Vöröskereszt és a Magyar Véradók Szövetsége - együtt leülne egy tárgyalóasztalhoz és megoldásra jutna.

 

Kapcsándi Dóra