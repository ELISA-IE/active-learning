Sárkánytojás kárpótol a betiltott petárdákért

Petárda helyett sárkánytojással, tűzforgóval, szikraszökőkúttal szórakozhatnak szilveszter éjjelén a pirotechnikai játékok kedvelői. Bár ezek az eszközök sem kevésbé tűzveszélyesek, legalább jóval csendesebbek, ezért rájuk nem vonatkozik a tilalom. Aki nem tartja be a pirotechnikai eszközökre vonatkozó szabályokat, akár 100 ezer forintos pénzbírságra számíthat.

"A szilveszter nem mentesít senkit a felelősség alól" - mondta az [origo]-nak Dobson Tibor, az Országos Katasztrófavédelmi Főigazgatóság szóvivője. Idén ugyan az év utolsó éjszakáján is tilos lesz a petárdázás, de a - szintén nem veszélytelen - úgynevezett "kis tűzijáték" termékek zöld utat kaptak. Ilyen pirotechnikai eszköz például a tűzforgó, a vulkán, a vezetőpálcás rakéta vagy a szikraszökőkút, amely különféle színű szikrákat lövell ki, a csóva magassága pedig a négy métert is elérheti.

Ezeket a termékeket december 28. és 31. között bárki megvásárolhatja, aki elmúlt 18 éves, de a kisebbeknek sem kell lemondaniuk szilveszterkor a tüzes látványosságokról. Játékos pirotechnikai eszközt  - vagyis tortára való kis rakétát, pattogó effektet, sárkánytojást, zenélő virágot - már 14 éves kor felett lehet vásárolni egész évben.

A "kis tűzijáték" termékeket csak szilveszter éjjelén, este hat és hajnali hat óra között szabad felhasználni, saját felelősségre. Utána a megmaradt eszközöket vissza kell juttatni a forgalmazónak, mert további birtoklásuk szabálysértésnek minősül. Egy személy legfeljebb három kilónyit tárolhat belőlük, néhány fontos biztonsági szabály betartása mellett: nem tarthatók más tűzveszélyes anyagok közelében, kiskorúak által hozzáférhető helyen, tetőtérben, alagsorban és pincében, és tilos felügyelet nélkül hagyni az el nem zárt termékeket.

Az engedélyezett eszközöket az különbözteti meg a betiltott petárdától, hogy a durranó szerkentyűvel ellentétben a hanghatásuk minimális. "A petárdázás a durranások miatt váltott ki káros pszichés hatást" - magyarázta az [origo]-nak Dobson Tibor, aki szerint elsősorban ijesztő hangja miatt tiltották be a petárdát a tűzveszélyes, környzeteszennyező játékok közül.

A petárdázás ellen kampányoló PetárdaSTOP! Munkacsoport szóvivője az [origo]-nak elmondta,  szerették volna, hogy a kis tűzijátékok használatát is korlátozzák, de elégedettek az elért eredményekkel. "Persze biztos, hogy idén is fognak azért petárdázni, de lesz az emberek mellett valaki, aki segítsen. Ha veszélyes helyzetbe kerülnek a petárdázás miatt, kihívhatják a rendőrséget" - tette hozzá.

A rendőrség megjelenésekor igen rosszul járhatnak a durrogtatók, az eddigi bírság dupláját, 50 ezer helyett 100 ezer forintot is kifizettethetnek a szabálysértővel december 29-től. Az illegális petárdaárusok a szigorítások ellenére nem hagytak fel az üzlettel. November vége óta több százezer tiltott petárdát foglaltak le a rendőrök, határőrök, valamint a vám- és pénzügyőrök.

Janecskó Kata