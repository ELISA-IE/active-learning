Szilinek kedvezhet Horn bejelentése

Szocialista körökben is meglepetést keltett, hogy Horn Gyula volt miniszterelnök hétfőn bejelentette: felkérés esetén vállalná a köztársasági elnöki tisztet. Horn ezzel Szili Katalin esélyeit növelheti, ugyanis sokaknak az Országgyűlés elnöke még mindig a kisebbik rossz - írja a Népszabadság.

Horn Gyulát, mint hétfőn mondta, támogatói biztatták arra, hogy vállalja el a jelölést, és ő maga hajlandó is négypárti egyeztetésre az ügyben. A volt miniszterelnök egy rádióinterjúban úgy fogalmazott: külügyminiszterként és miniszterelnökként mindig arra törekedett, hogy egységet tudjanak felmutatni olyan ügyekben, amelyek lényegbe vágó nemzeti érdekeket érintenek. 

A politikus szerint már puhatolództak nála az MSZP bizonyos tagjai és az utca embere is. Közölte: végiggondolja, hogy egy köztársasági elnöknek a mostani helyzetben milyen feladatai vannak, és a héten vagy a jövő héten dönti el, hogy benevez-e vagy sem a jelöltek közé.

A bejelentés váratlanul érte a pártot. Szocialista körök szerint Horn Gyula nyilatkozatával valójában Szili Katalin esélyeit növeli, ugyanis így az SZDSZ - és a frakción belüli Szili-ellenesek - számára az Országgyűlés elnöke még mindig a "kisebbik rossz", a kevésbé párthoz köthető baloldali politikus szerepében tűnhetne fel - írja a Népszabadság. 

Az a legnagyobb baj a volt miniszterelnökkel, hogy "ugyanúgy rajta maradt a pufajkás címke, mint a szocialistákon a komcsi jelző" - mondta a Népszabadságnak egy képviselő, az MSZP-n kívülről érkező kritikákat előre vetítve.