Megújulnak a Városliget nevezetességei

Átalakulnak a Városliget nevezetességei: tart a hullámvasút faanyagának cseréje, felújítják a Millenniumi hidat, a műjégpálya felújítására pedig pályázatot írtak ki. A híd felújítása jelentősen megnehezíti a közlekedést a Városligetben, az autósoknak kerülőt kell tenni, a gyalogosok pedig a műjégpálya területén sétálhatnak át.

Több átalakítás is zajlik jelenleg a Városligetben. Július végén kezdődött és várhatóan november közepén fejeződik be a Széchenyi Fürdő felől a Hősök tere irányába vezető Millenniumi híd teljes felújítása. A híd lezárása jelentősen nehezíti a forgalmat a Városligetben: az autósokat elterelik, a gyalogosoknak pedig a műjégpálya területén kell átsétálniuk a Hősök tere felé. A Millenniumi hidat - melyen utoljára 15 évvel ezelőtt végeztek javításokat - 700 millió forintból hozzák rendbe.

A műjégpálya felújítása is napirenden van, ehhez befektetői forrásokat vár a főváros. A Főpolgármesteri Kabinet ugyanis elvetette azt a javaslatot, hogy a rekonstrukció második üteméhez szükséges 2,9 milliárd forintot is önkormányzati forrásból biztosítsák. Az első ütemben 800 millió forint körüli összeget adott a főváros a jégpálya gépészeti berendezéseinek korszerűsítéséhez.

A Vidám Parkban jelenleg is tart a műemléknek nyilvánított hullámvasút felújítása: a mostani, utolsó ütemben jövő áprilisig 200 köbméter faanyagot cserélnek ki. A felújítás utolsó szakasza 50 millió forintba kerül. Az 1922-ben épült favázas játék felújítása jövő év elején befejeződik, a következő szezonban már teljesen felújított hullámvasút várja a gyerekeket.