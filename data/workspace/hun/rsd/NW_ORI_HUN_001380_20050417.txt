Ellenálltak a rendőrök egy nigéria férfi pénzének

Tízezer forinttal akarta megvesztegetni egy részeg nigériai férfi az őt igazoltató rendőröket a II. kerületben. A rendőrök nem fogadták el a pénzt, a férfit feljelentették.

Vasárnap hajnalban a Bem rakparton igazoltattak a rendőrök egy 34 éves nigériai férfit. A férfinak erős alkoholszaga volt, ezért megszondáztatták, a szonda egyből fűzöld színű lett. A járőrök ezért megkérték a férfit, hogy zárja le autóját, majd bekísérték a II. kerületi rendőrkapitányságra. Itt a nigériai férfi tízezer forintot akart adni a rendőröknek, ha eltekintenek a további intézkedésektől. A rendőrök azonban visszautasították a pénzt, és feljelentették a férfit a Fővárosi Főügyészség Ügyészségi Nyomozó Hivatalánál vesztegetés bűntett kísérletének megalapozott gyanúja miatt - áll az ORFK honlapján.