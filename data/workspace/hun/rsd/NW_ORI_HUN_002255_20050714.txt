Horvátországban és a Balatonon nyaralnak a politikusok

A Balaton és a horvát tengerpart a politikusok közkedvelt úti célja idén nyáron, de van, aki Törökországot és van, aki Spanyolországot célozta meg - írja a Népszabadság. 

Gyurcsány Ferenc kormányfő a Balatonnál és Horvátországban pihen egy-egy hetet családjával augusztusban. Hiller István, az MSZP-elnöke ugyancsak elutazik egy hétre a tóhoz, de aztán Törökországban nyaral családjával. Lendvai Ildikó frakcióvezető egy hétre utazik a Balatonhoz, de nem kizárt, hogy utána még egy egyhetes adriai üdülést is bevállal - írja a Népszabadság. 

Az SZDSZ elnöke, Kuncze Gábor balatoni nyaralójában pihen, Kóka János gazdasági miniszter Skóciába szeretne utazni családjával és barátaival, de ezt az esetleges kormányzati feladatok meghiúsíthatják. 

Orbán Viktor, a Fidesz elnöke jelenleg félhivatalos amerikai úton van nagyobbik fiával. A lap szerint hosszabb nyaralást nem tervez. Áder János frakcióvezető is a horvát tengerpartot célozta meg családjával és barátaival, majd augusztus elején a Moldván evezőtúrázik. 

Dávid Ibolya, az MDF elnöke a spanyol tengerpartot választja családjával, a napokban indulnak. Herényi Károly frakcióvezető Balatonföldváron lakik: itt vitorlázik, fürdik, és feltehetően most is átússza majd a Balatont Földvár és Révfülöp között - írja a Népszabadság.