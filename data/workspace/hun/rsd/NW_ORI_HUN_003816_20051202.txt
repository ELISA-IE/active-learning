Drágul a cseh és a szlovák háztartási energia

Januárban mind Szlovákiában, mind Csehországban emelkednek a háztartások energiaköltségei. Az áram és a földgáz mellet a távhő is drágul, annak ellenére, hogy legutóbb októberben volt áremelés ezen a területen.

Az elektromos áram ára január 1-től 5, a gázé 5,8 százalékkal emelkedik Szlovákiában - jelentette be csütörtökön Karol Dvorak, az illetékes hivatal vezetője. Pozsonyban a kormánytól függetlenül működő Hálózati Ágazatokat Szabályozó Hivatal (ÚRSO) állapítja meg a földgáz, a villanyáram, a víz- és csatornahasználat árát. 

Az állami intézmény, melynek döntését a kabinet sem bírálhatja felül, az árak megszabása előtt először egyeztet az érintettekkel, majd az általa kidolgozott, a méltányos nyereséggel számoló képletbe beülteti a beérkező adatokat, ezt követően pedig közzéteszi a döntően mindig a következő év januárjától érvényes aktuális árakat. Ám ha év közben radikálisan változnak a körülmények, akkor menet közben is rugalmasan reagál az ÚRSO, erre egyébként éppen most volt példa - írja a Napi Gazdaság. 

A szlovák gázművek (SPP) már júniustól szorgalmazta a földgáz árának legalább 22 százalékos emelését, a regionális hőszolgáltatók pedig 10-15 százalék közötti áremelésre tettek javaslatot. Az árszabályozási hivatal végül úgy döntött, hogy a 2005. januári 12 százalékos emelést követően 2005. október 1-től 20,31 százalékkal drágulhat a lakossági vezetékes gáz ára. 

Ami pedig a hőszolgáltatókat illeti, októbertől 13 százalékos áremelést hagyott jóvá a hivatal. Egy átlagos négytagú szlovákiai család októberig havonta 2700 koronát fizetett a fűtésért és a vízmelegítésért , az októberi emelést követően 3060, januártól pedig 3220 korona lesz az átlagos kiadás mértéke. Mindez annak ellenére, hogy a hivatal még októberben utasította a gázszolgáltatót, hogy az év elejétől 16 százalékkal csökkentse az elosztás és 9,6 százalékkal a gázszállítás díját. 

Ugyancsak tegnap közölte az ERU cseh közüzemi felügyelet, hogy a háztartási földgáz térítési díja 4,8, a villanyáramé 8,9 százalékkal megy feljebb január esejétől, míg a vállalatoknak 8,5 százalékkal kell többet adniuk a gázért. 

Szlovákiához hasonlóan Csehországban is októberben volt legutóbb jelentős ugrás, amikor 17,4 százalékkal emelkedett a háztartások energiaköltsége, csaknem két éve a legnagyobb fogyasztói árszínvonal-emelkedést okozva. Az ERU szerint a vállalatok így is jól járnak, mert ármaximálása az RWE Transgas eredeti ajánlatához képest 1,7 milliárd koronás (68,74 millió dollár) megtakarítást jelent számukra.