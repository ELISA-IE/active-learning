Születésnapi bulit szerveznek a Whiskysnek

A világ számos nagyvárosában ünnepséget szerveznek a whiskys rabló születésnapján, október hatodikán. Ambrus Attila történetét Julian Rubinstein könyve, A whiskys rabló balladája tette nemzetközileg is ismertté. A bankrabló életéről Magyarországon és Amerikában is filmet forgatnak.

Ambrus Attila rajongói október hatodikán nemzetközi bulit szerveznek a whiskys rabló 38. születésnapja alkalmából. Az ünnepségek mögött Julian Rubinstein, A whiskys rabló balladája című könyv szerzője áll, aki számtalan levelet kapott olyanoktól, akik kapcsolatba szerettek volna lépni a börtönbüntetését töltő Ambrussal. Az olvasók javasolták, hogy a partikon gyűjtsék össze a whiskysnek címzett, aláírt üdvözlőkártyákat, és egy csomagban juttassák el hozzá a börtönbe.

Az ünnepséget szervező városok már most is tekintélyes listája október hatodikáig még tovább nőhet. Valószínűleg rövidesen Berlin is csatlakozik Los Angeleshez, New Yorkhoz, Denverhez, San Franciscóhoz, Portlandhez, St. Josephhez, Sydneyhez, Londonhoz, Calgaryhez, Madridhoz, Rigához, Barcelonához, Bogotához, Budapesthez és Csíkszeredához, Ambrus szülővárosához.

A rendezvényekre ingyen Whiskey Robbers névre keresztelt koktélokat ajánlott fel a Johnny Walker, a magyar bűnöző kedvenc italának gyártója. Portlandben az oregoni illetőségű Whiskey Robbers nevű zenekar fogja szórakoztatni az egybegyűlteket rock and roll-számokkal. Rubinsteinnel a New York-i bulin találkozhatnak az érdeklődők.

A whiskys rabló balladája című könyv papírborítós, bónusz anyagokkal bővített új kiadása nemrég jelent meg Amerikában. A könyvet hamarosan kiadják az Egyesült Királyságban, Új-Zélandon, Németországban, Lengyelországban és Csehországban is. A magyar változat 2004-ben látott napvilágot. Az egykori sportújságíró, Rubinstein műve tavaly megnyerte a Borders Original Voices díját az év nem-fikciós könyve kategóriában, de nem csak az amerikaiaknak tetszett, a magyar Élet és Irodalomban is elismerő kritika jelent meg róla.

A megfilmesítés jogát a Warner Brothers stúdió vásárolta meg, amely állítólag Johnny Deppre szeretné bízni Ambrus szerepét. Magyar film is készül a whiskys életéről: Dobray György, a Szerelem első vérig rendezője kötött szerződést a bankrablóval. A forgatókönyvön Salinger Richárd, az Apám beájulna szerzője dolgozik, a filmzenét a Boban Markovics Orchestra szolgáltatja, a főszerepben pedig Nagy Zsoltot, a Krétakör társulat színészét láthatjuk majd. Az HBO már bemutatta Amerikában azt a dokumentumfilmet, melyet a könyv megírásáról forgattak.

Ambrusnak, aki 1993 és 1999 között 27 pénzintézetet rabolt ki, ám soha nem tett kárt senkiben, tekintélyes rajongótábora volt Magyarországon is. 1999-es szökése után sokan feliratos pólókon hirdették rokonszenvezésüket a Whiskyssel. 1999 decemberében újra elfogták, azóta 17 éves börtönbüntetését tölti Sátoraljaújhelyen, és megjelentette P. Gál Judit újságíróval közösen írt könyvét, az Én, a Whiskys-t. Fülöp Valter őrnagy, aki részt vett Ambrus felkutatásában, A Whiskys nyomában - Egy hajtóvadászat igaz története címmel írta meg élményeit. Rubinstein három éven át dolgozott a könyvén, a kritikusok szerint A whiskys rabló balladája a történet legalaposabb, bár tárgyi tévedésektől nem mentes feldolgozása. A szerző többek között a trianoni békekötés utánra datálta a kommunista hatalomátvételt, Tocsik Mártát politikusként emlegette, és gyakran felcserélte a szereplők vezeték- és keresztnevét.