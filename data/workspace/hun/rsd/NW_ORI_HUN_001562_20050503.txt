Volt rendőrt is gyanúsítanak Tasnádi ügyében

Egy volt rendőrtisztet gyanúsít emberölés előkészítésével a Nemzeti Nyomozó Iroda. Lapértesülések szerint L. Ferenc másfél millió forintot vett át Tasnádi Pétertől azért, hogy megölje Tasnádi feleségét. Állítólag szintén emberölés előkészületének gyanújával vették őrizetbe B. Pál újságírót is.

Emberölés előkészületével gyanúsít a Nemzeti Nyomozó Iroda (NNYI) egy volt rendőrtisztet - közölte az iroda szóvivője kedden az MTI-vel. L. Ferencet a napokban gyanúsította meg az NNYI - mondta Horváczy Emese, aki az ügyről többet nem akart elmondani. 

Sajtóértesülések szerint a nyomozók úgy vélik, hogy a Budapesti Rendőr-főkapitányság akció osztályának egykori tisztje évekkel ezelőtt másfél millió forintot vett át Tasnádi Pétertől azért, hogy megölje a vállalkozó feleségét. A megbízás nem teljesült, de a pénzt Tasnádi Péter nem kapta vissza. A Népszabadság értesülései szerint nem csak a volt rendőr, hanem egy újságírót, B. Pált is emberölés előkészületének gyanújával vették őrizetbe pénteken.

A Magyar Nemzet korábban azt írta, hogy Tasnádi Péter, miután tavaly tavasszal szabadult több éves börtönbüntetéséből, megpróbálta a volt rendőrtiszten behajtani a pénzt, de sikertelenül. Ekkor megbízott két embert azzal, hogy figyelmeztetésként gyújtsák fel L. Ferenc terepjáróját. A fővárosi Hotel Hélia parkolójában álló kocsira 2004. szeptember 1-jén hajnalban Molotov-koktélt dobtak. A kocsi kiégett, a tűz további öt járműben okozott tízmilliós nagyságrendű kárt. Személyi sérülés nem történt. A rongálás ügyében nyomozás indult. 