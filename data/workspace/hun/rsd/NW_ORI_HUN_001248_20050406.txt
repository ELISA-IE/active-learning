Börtönre ítélték a zsebre bírságoló rendőröket

Letöltendő börtönre ítélte a pécsi táblabíróság azokat a rendőröket, akik két éve közúti ellenőrzést színlelve saját zsebre dolgozva bírságoltak - írja a Népszabadság. A két rendőr egy magánautót szerelt fel villogóval, a gyorshajtóknak pedig felajánlották, hogy nem veszik el jogosítványukat, ha a helyszínen fizetnek nekik.

A szigetvári rendőrkapitányság főtörzsőrmestere, és a rendőrségtől korábban kilépett volt kollégája 2003 februárjában a 7-es főúton Somogy és Zala megye határán közúti ellenőrzést színleltek. A két egyenruhába öltözött férfi hónapok óta készült az akcióra, melyhez egy hamis rendszámmal ellátott magánautót használtak. Az autót felszerelték kék villogóval, és egy traffipaxnak látszó ébresztőórás rádióval. Egy autóst azzal állítottak meg, hogy gyorshajtás miatt elveszik a jogosítványát és 100 ezer forintra bírságolják, de mindjárt azt is felajánlották, hogy megőrizheti vezetői engedélyét, ha zsebből fizet 60 ezer forintot. A férfi fizetett nekik. 

Két nap múlva a főtörzsőrmester és barátja újra akcióba lépett, akkor azonban egy valódi járőr kiszúrta és ellenőrizni akarta őket. A két férfi akkor elmenekült, de később elfogták őket. A jogerős ítélet szerint egyikőjüket 4 év hat hónapi, a volt rendőrt pedig 3 év hat hónapi letöltendő börtönre ítélték - írja a Népszabadság.