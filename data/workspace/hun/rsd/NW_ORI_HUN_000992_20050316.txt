Megtízszereződhet a nép ügyvédjeihez fordulók száma

Egyre többen fordulnak a nép ügyvédje szolgálathoz. Míg a tavalyi megalakulás óta 14 ezer ügyfélnek segítettek, jövőre - amikor már tényleges ügyvédi képviseletet is elláthatnak - 100-150 ezer ügyfélre számít a szolgálat - írja a Népszabadság.

Tavaly áprilisi megalakulása óta több mint tizennégyezer ügyfél fordult a nép ügyvédje szolgálat fővárosi és megyei hivatalaihoz, jóllehet a nép ügyvédjei egyelőre inkább csak jó tanácsot adhatnak. Peres eljárásokban ugyanis még nem működhetnek közre az igazságügyi tárcával szerződött ügyvédek. Egyelőre útbaigazítást adhatnak, illetve különféle beadványok szerkesztéséhez nyújthatnak segítséget. Az igazságügyi minisztérium adatai szerint a nép ügyvédjei eddig 10 500 esetben maguk tájékoztatták az őket felkeresőket, 3700 alkalommal pedig ügyvédhez irányították az ügyfeleket - írja a Népszabadság.

A nép ügyvédjeihez azok fordulhatnak ingyen, akinek a jövedelme nem éri el a nyugdíjminimumot, és a vagyoni helyzete is indokolja ezt. Aki pedig a minimálbérnél kevesebből gazdálkodhat, annak ügyvédi költségeit megelőlegezi az állam, amit utóbb egy évig törleszthet. 

Révész Péter, az IM pártfogó és jogi segítségnyújtó szolgálat fővárosi hivatalának osztályvezetője elmondta a lapnak, hogy az esetek legalább felében vagyoni jellegű jogvitákhoz kérnek segítséget az ügyvédek. Főképp szegényes hagyaték vagy lakáshasználat miatt kialakult családon belüli vitákat visznek az ügyvédek elé. A szolgálat büntetőügyekben csak az áldozatoknak nyújt segítséget: feljelentéshez, kártérítési igény érvényesítéséhez vagy pótmagánvád benyújtásához. Ugyanakkor jogerős ítélet után perújítási vagy felülvizsgálati kérelem elkészítésében is segédkeznek. 

A lap szerint jelenleg több mint háromszáz ügyvéd működik együtt a szolgálattal, ők 2500 forintos óradíjat, valamint 375 forint költségtérítést kapnak. A munkadíj a piaci ár negyede-ötöde, a fővárosban ezért a szolgálathoz jellemzően nyugdíjasok és pályakezdők jelentkeztek. Bár néhány neves iroda is szerződést kötött az IM-mel, ezzel az ügyvédjelöltek foglalkoztatását biztosítják. 

A nép ügyvédjei jövőre valódi jogi képviseletet is biztosíthatnak majd polgári peres ügyekben - mondta a lapnak Oszvald Pál, az IM pártfogó és jogi segítségnyújtó szolgálata országos hivatalának helyettes vezetője. A tavalyi 14 ezerhez képest így legalább száz-százötvenezer ügyre számítanak, ami a költségekben is megmutatkozik majd. Míg tavaly harmincmilliót költöttek ügyvédi munkadíjra, jövőre két-hárommilliárdos kiadással számolnak. A jelenleg összesen hetven főt foglalkoztató hivatalok létszámát kétszázzal kell majd megemelni, és több közreműködő ügyvédre is számítanak - írja a Népszabadság.