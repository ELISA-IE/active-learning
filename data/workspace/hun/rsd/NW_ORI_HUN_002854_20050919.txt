Hiába jár a börtönben a kóser étel

Hiába kell figyelembe venni a börtönöknek az elítéltek vallásából adódó étkezési szokásait, a konyhák nem tudnak megfelelni az igényeknek - írja a Népszabadság. Tasnádi Péter nemrég beperelte a büntetés-végrehajtási intézetet, mert nem kapott kóser ételt.

Tasnádi Péter beperelte a büntetés-végrehajtási intézetet, mert fogva tartói az étkeztetés során nem vették figyelembe vallási szokásait. A börtönbüntetését töltő Tasnádi azt nehezményezte, hogy többszöri kérésére sem adtak neki kóser ételt. Az ügyben még nem született döntés. 

Kőszeg Ferenc, a Magyar Helsinki Bizottság elnöke a Népszabadságnak elmondta, hogy Tasnádi öt éve - amikor az előzetes letartóztatását töltötte -, már kért jogi segítséget a szervezettől. Arra a kérdésünkre, hogy Tasnádi Péternek jogában áll-e kóser ételt kérni, a szakember azt válaszolta: a vonatkozó rendelet értelmében "az élelmezésnél az intézet lehetőségein belül, az elítélt vallási igényeit is figyelembe kell venni". - A gyakorlatban azonban egy ilyen kérést nem lehet teljesíteni - mondta. - A kóser étel elkészítése bonyolult és költséges. Az előírás tarthatatlan, hiszen lehetetlen az összes elítélt esetlegesen indokolt étkezési igényét kielégíteni.