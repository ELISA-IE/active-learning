Kocsmákban is reklámozzák a nép ügyvédjét

A nép ügyvédjét népszerűsítő kampányba kezdett az igazságügyi tárca, plakátok hirdetik a fővárosi és vidéki tömegközlekedési eszközökön, valamint kistelepülések közösségi épületeiben a szolgáltatást. Jövőre újabb 50 városba költöznek ki az ingyenes jogsegítők.

150 ezer plakáton, majd később 45 regionális és országos televíziócsatornán vetített társadalmi hirdetésben és egy félórás dokumentumfilmben népszerűsíti a nép ügyvédje ingyenes jogsegély szolgáltatását az Igazságügyi Minisztérium(IM). Két napja működtetnek egy zöldszámot is, amelyet máris 900-an hívtak, ezért bővíteni kellett a kapacitását.

A 9,5 millió forintba kerülő kampány során Budapesten a 4-es, 6-os villamoson és a 7-es buszon egy hónapig, vidéken pedig 13 Volán-járaton három hónapig reklámozzák a szolgáltatást. Mivel az elsőszámú célközönség a kistelepüléseken élő alacsony jövedelműek, az IM számos polgármesternek küldött ki plakátokat. "Levélben kértük őket, hogy olyan közösségi helyeken ragasszák ki ezeket, ahol a legtöbben megfordulnak. Elsősorban orvosi rendelőkben, üzletekben, templomok bejárataihoz, de ha csak kocsma van, akkor oda is" - mondta az [origo] kérdésére Oravecz Éva, az tárca sajtófőnöke. 

A 2004 áprilisában indult szolgáltatást idén 36 ezren keresték meg. Jelenleg közel 400 ügyvéd nyújt - főként a megyeszékhelyeken - ingyenes jogsegélyt az őket felkeresőknek. Az ügyvédeknek 2500 forintos óradíjat, valamint 375 forint költségtérítést biztosít a minisztérium. Idén eddig 61 millió forintjába került az államnak a nép ügyvédje szolgáltatás. A legtöbben vagyoni jellegű jogvitákhoz kérnek segítséget. Gyakoriak a munkajogi és társadalombiztosítási ügyek, de társasházi elszámolási vitákkal kapcsolatban is sokan kérnek támogatást.

"Jövőre mobil ügyfélszolgálati irodák indulnak az IM tervei szerint, ezáltal újabb 50 településen lesznek elérhetők a jogsegítők. A minisztérium várakozásai szerint ezt követően 2006-ban akár 100-150 ezer segítségre szoruló érdeklődő is felkeresheti az egyre elfogadottabb nép ügyvédje szolgáltatást" - közölte Oravecz Éva.

Akinek a vagyoni helyzete indokolja, annak ingyen jár az ügyvéd, mások költségeit az állam megelőlegezi, és a munkadíjat akár egy éven át lehet törleszteni. A szolgálat felállítása uniós követelmény volt, és a támogatás a közösség rászoruló polgárainak is jár, sőt, magyar állampolgárok is igénybe vehetik azt az Európai Unió területén.