Többszáz fős leépítés a Debreceni Egyetemnél

A Debreceni Egyetemen 512 státus szűnik meg a közeljövőben - írja a Népszabadság. A létszámleépítés oka az, hogy az intézménynek 600 millió forintja hiányzik a törvény szerint az idén két részletben végrehajtandó, 12 százalékos bérfejlesztés fedezetéből. 

512 státus szűnik meg a következő hónapokban a Debreceni Egyetemen. Abádi Nagy Zoltán, az egyetem Tudományegyetemi Karok Hivatalának elnöke elmondta: a leépítés súlyos helyzetet teremthet. A leépítésről levélben tájékoztatták Magyar Bálint oktatási minisztert, és egyben segítséget is kértek a szaktárcától. A legdrasztikusabb leépítés a nyolc tudományegyetemi karon és a három gyakorlóiskolában várható. Az orvos- és egészségtudományi centrumot a leépítés nem érinti. A Debreceni Egyetemnek összesen 7301 dolgozója van, ebből 1467-en oktatói státusban vannak. Egyelőre nem tudni, hogy az 512 megszűnő státus közül mennyi az oktatói, és mennyi az egyéb munkakör - írja a Népszabadság.