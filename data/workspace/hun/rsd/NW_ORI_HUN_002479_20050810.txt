Egyre több a szervátültetés itthon

Idén jelentősen emelkedett a hazai szervátültetések száma. Szakemberek szerint ez annak köszönhető, hogy több kórház küld donorjelentéseket, vagyis azután, hogy észlelték egy betegük agyhalálát, gyakrabban jelzik a szervkivétel lehetőségét. Ezt eddig azért nem tették meg, mert egy agyhalott gondozása - hogy olyan állapotban maradjon, hogy kivehessék a szerveit - közel egy napra leköt egy orvost és egy ápolót. A kórházakon kívül hozzátartozókat, középiskolásokat és az egyházakat is megpróbálják meggyőzni a transzplantációk életmentő jelentőségéről. 

Az év első felében jelentősen emelkedett a hazai szervátültetések száma, igaz, arányaiban még mindig kevesebb, mint sok nyugat-európai országban. 2004 hasonló időszakához képest az idén a kivett szervek száma több mint 17, míg a beültetetteké több mint 18 százalékkal nőtt. Körülbelül ennyivel nőtt az olyan esetek száma is, amikor egy donorból több szervet sikerült felhasználni mások életének megmentésére - tájékoztatott Mihály Sándor, a Hungarotransplant Kht. Országos Koordinációs Központjának vezetője. A legnagyobb változás azonban az, hogy 35 százalékkal megnőtt a donorjelentések száma. Ez azt jelenti, hogy a kórházak az után, hogy észlelték egy betegük agyhalálát, gyakrabban jelzik a szervkivétel lehetőségét a központnak.

Mihály Sándor szerint nagyrészt kórházlátogatási programjuk miatt emelkedett a donorjelentések száma. A programban részt vevő munkatársak személyesen keresik fel a kórházakat, és arra kérik őket, hogy minden észlelt agyhalottat jelentsenek, lehetőleg minél hamarabb. Ennek köszönhetően már az év első hat hónapjában annyi kórházból érkezett donorjelentés, mint tavaly egész évben. Persze a jelentés önmagában nem garancia az átültetésre. A szerv alkalmatlansága vagy családi tiltakozás miatt is meghiúsulhat a műtét. 

Idén 228-an kaptak új szervet

A kórházak meggyőzésére azért van szükség, mert egy agyhalott gondozása, hogy olyan állapotban maradjon, hogy kivehessék a szerveit, közel egy napra leköt egy orvost és egy ápolót. A legtöbb kórházban pedig kevesebben dolgoznak, mint ahány emberre szükség lenne. Azok a kórházak, amelyek ennek ellenére vállalják a donorjelentést, minden megvalósult szervkivétel után pénzt kapnak az Országos Egészségbiztosítási Pénztártól.  

A donorjelentések számának növekedése miatt idén 158 veseátültetés történt, míg a múlt év első felében csak 143. Májátültetést tavaly 21-et, idén 26-ot hajtottak végre az első hat hónapban. A szívátültetések száma nem változott, tavaly is, idén is öt ilyen műtétet hajtottak végre. Tüdőátültetést itthon nem végeznek, a magyar betegeket a Bécsi Egyetemi Klinikán műtik meg. Tavaly az első félévben 14, az idén 25 betegen segítettek. Tavaly június végéig 193, idén 228 szervátültetés volt összesen Magyarországon.

Az élő embertől származó szervek átültetésében nem történt változás, továbbra is kevés ilyen műtét van. Ráadásul Magyarországon az élődonoros szervátültetés kizárólag a vesére korlátozódik. Mihály Sándor elmondta, hogy már a magyar orvosok is felkészültek arra, hogy élődonoros májátültetést hajtsanak végre. Ebben az esetben a szülők adnának egy darabot a májukból beteg gyereküknek.

Rokonok, iskolások, egyházak meggyőzése

Nem csak az fontos, hogy a kórházak vezetőit meggyőzzék a donorjelentés fontosságáról. Hiába van ugyanis a donorjelentés, ha a rokonok nem egyeznek bele a szervek kivételébe. A jogszabályok szerint ezt nem kell megkérdezni tőlük, hiszen a kezelőorvosnak csupán tájékoztatási kötelezettsége van. Ha az elhunyt korábban nem tiltotta meg kifejezetten írásban, akkor ki lehet venni a szerveit, de az a gyakorlat, hogy megkérdezik a hozzátartozókat. Akik viszont sokszor nemet mondanak. 

Éppen ezért dolgoznak azon is, hogy a lakosság jobban megismerje a transzplantációk életmentő jelentőségét. Egészségügyi felsőoktatási intézményekben tartanak előadásokat, hogy hogyan lehet meggyőzni a donáció fontosságáról az embereket, betegszervezetek pedig középiskolákban beszélgetnek a témáról a diákokkal. "Felvettük a kapcsolatot az egyházakkal is, mert a keresztény közösségek támogatják a donációt" - mondja a vezető. Tájékoztató füzetek kiadását is tervezik a híveknek és érdeklődőknek, melyekben az átültetéssel kapcsolatos alapfogalmak és az adott egyház álláspontja egyaránt szerepelnének.

Matalin Dóra