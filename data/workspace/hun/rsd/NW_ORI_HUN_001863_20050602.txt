Nagy-Britanniába vándorolnak a legtöbben

Nagy-Britanniába telepszenek a legtöbben az újonnan csatlakozott EU tagállamok polgárai. Tavaly összesen mintegy 150 ezren érkeztek az új tagállamokból a régebbi EU tagállamokba - áll a német DIW jelentésében.

Nagy-Britannia és Írország vált az unión belüli vándorlás fő célpontjává. Korábban Németországba és Ausztriába igyekezett a legtöbb munkavállaló. A tavalyi 150 ezer, Unión belülről érkező bevándorlóból több mint 50 ezren Nagy-Britanniában telepedtek le - jelentette a DIW gazdasági kutatócsoport. 

A brit kormány más forrásokhoz hasonlóan ennél jóval magasabbra, 130 ezerre teszi a bevándorlók számát 2004 májusa és decembere között. A Blair-kabinet jelentése szerint a 130 ezer bevándorlóból 123 ezer már megkapta a munkavállalási engedélyt.

Az EU bővítésekor a régi tagországok tartottak a legális és illegális migrációs hullámtól. Félelmeik azonban alaptalannak bizonyultak: az új tagállamokból érkező munkavállalók száma jóval elmaradt a várt mértéktől - adta hírül a BBC News.

Ausztriában, Németországban és Olaszországban szigorúak a bevándorlást korlátozó szabályozások, így ezekben az országokban nehezebb munkát vállalnia a külföldieknek. Ez a hiányzó, szakképzett munkaerő bevándorlását is gátolja - áll a DIW jelentésében. A szakképzett munkavállalók csoportja volt az első, amelyik a régi tagállamokban keresett munkát. Ők olyan országokban helyezkedtek el, amelyek liberális bevándorlási politikával rendelkeztek.