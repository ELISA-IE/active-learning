Elásott tetemek, szivárgó üzemanyag szennyezi a földet

Hosszú évek óta először csökkent a hagyományos környezeti bűncselekmények gyakorisága 2004-ben. Veszélyes hulladékkal kapcsolatos visszaélések ugyanakkor soha nem látott számban fordultak elő - írja a Népszabadság. 

Az ORFK adatai szerint 220 veszélyes hulladékos bűncselekmény történt 2004-ben itthon. Ez az eddig tapasztalt legmagasabb érték. Az emelkedés ráadásul látványos, az előző években ugyanis 20-30, 2003-ban például 36 ilyen bűncselekmény volt. Egyelőre nincs magyarázat a jelenségre - írja a Népszabadság. 

A néhány kiemelkedő bűncselekmény - például a volt Budalakk-üzem veszélyeshulladék-hagyatéka, vagy a dorogi hulladékégetőből kiszivárgott szennyezés - nyomán  a szaktárca kiemelt ellenőrzést rendelt el. Ősszel minden olyan hazai üzemet ellenőriztek, ahol nagyobb mennyiségben keletkezik veszélyes anyag, vagy ilyet dolgoznak fel. Nem kizárt, hogy ez az átfogó ellenőrzés az oka, az esetek ilyen nagy számának.

A tavalyi tapasztalatok szerint gyakran töltik fel veszélyes hulladékkal a talajt a nagyobb beruházások területén, sokszor szivárog üzemanyag a talajba autóbontókban és fuvartelepeken, a húsfeldolgozás melléktermékeit pedig egyszerűen elássák. A Belügyi Szemle májusi számában megjelent, Ábrahám Attila által jegyzett tanulmány szerint ugyanakkor a hagyományos bűncselekménynek tekinthető környezet- vagy természetkárosítások száma tavaly csökkent - írja a lap. 

A veszélyes hulladékkal kapcsolatos visszaélések tapasztalatait egybegyűjtő Ligeti Miklós úgy látja, hogy a legfertőzöttebb Hajdú-Bihar, Bács-Kiskun és Pest megye, míg Budapest a középmezőnyben található. A környezeti bűncselekmények elkövetői közül több mint 85 százalék gazdálkodó szervezet. A visszaéléseket leggyakrabban veszélyes ipari hulladékkal, hulladék olajjal, állati tetemekkel és aszfalttal követik el. Vádemelésre az esetek 40 százalékában kerül sor, sok ügyben ugyanis ismeretlen marad a tettes. Leggyakrabban pénzbírságot szabnak ki, felfüggesztett szabadságvesztést eddig csak ritkán adtak a környezetszennyezőknek - derül ki a Népszabadság írásából. 