Emelkedtek az ipari termelői árak

ŰŰJúliusban az ipari termelői árak az előző hónaphoz viszonyítva 0,4 százalékkal csökkentek, éves szinten pedig 4,2 százalékkal emelkedtek - áll a KSH szerdán közzétett tájékoztatójában.

A KSH közlése szerint az ipar belföldi értékesítési árai júliusban az előző hónaphoz viszonyítva 0,1 százalékkal, az előző év azonos időszakához hasonlítva 7,8 százalékkal emelkedtek. Az exportértékesítés havi termelői árai 0,7 százalékkal alacsonyabbak voltak az előző havinál, 1,6 százalékkal magasabbak az egy évvel korábbiaknál.

A feldolgozóipari ágazatok belföldi árait tekintveaz előző hónaphoz képest alig van változás, a legnagyobb áremelkedés a kokszgyártás, a kőolaj-feldolgozás, és a nukleárisfűtőanyag-gyártás esetében tapasztalható a kőolaj világpiaci árának folyamatos emelkedésének köszönhetően. Kismértékű árnövekedés mutatkozott júliusban a vegyi anyag, termék gyártásában, az egyéb nemfém ásványi termékek, valamint a bőrtermékek gyártásában.

Éves összehasonlításban a vegyipari ágazatokban emelkedtek jelentősen az árak, a kőolajfeldolgozásban, a vegyi anyagok, termékek és a gumi-, műanyag termékek gyártásában mért áremelkedésnek köszönhetően. A villamosenergia-, gáz-, gőz és vízellátás ágazat árai 14,8 százalékkal haladták meg az egy évvel korábbiakat. 2005 első hét hónapját az előző év hasonló időszakához mérve megállapítható, hogy a legerőteljesebben a kőolaj-feldolgozás, a fémalapanyag, fémfeldolgozási termékek gyártása, valamint a villamosenergia-, gáz-, gőz-vízellátás ágazatokban nőttek az árak. Árcsökkenést csak a fafeldolgozásnál mértek.

A belföldi értékesítés egyes szegmenseinekhavi áralakulását továbbra is az energiatermelő ágazatok átlag feletti áremelkedése jellemzi, ahogy éves összehasonlításban is az energiatermelő ágazatok árváltozása a meghatározó. Ez az energia- és továbbfelhasználásra termelő ágazatok 7,2 százalékos árnövekedését eredményezve. Eközben a beruházási javaknál 4,1 százalékos, a fogyasztási cikkeket gyártó ágazatoknál pedig 2 százalékos volt az éves áremelkedés mértéke.

A forintban mért exportértékesítési árak júliusban az előző hónaphoz képest 0,7 százalékkal csökkentek, éves szinten 1,6 százalékkal emelkedtek. 

A forint egy hónap alatt az euróhoz képest 1 százalékkal erősödött, a dollárhoz viszonyítva gyakorlatilag nem változott. 2004 júliusához hasonlítva a hazai fizetőeszköz az euróhoz képest 1,4 százalékkal erősödött, a dollárhoz képest 0,5 százalékkal gyengült.

Az első hét hónapban a legmagasabb növekedés az export területén is a kőolaj-feldolgozásban és a vegyi anyag, termék gyártásában mutatkozott. A többi ágazatban a kiviteli árak 2004 első hét hónapjához képest 4,5 százalékos csökkenés és 6,5 százalékos emelkedés között szóródtak.

A belföldi- és exportár-változás eredőjeként az ipari termelői árak júliusban az előző hónaphoz viszonyítva 0,4 százalékkal csökkentek, éves szinten pedig 4,2 százalékkal emelkedtek. Az első hét hónapjában mért termelőiár-növekedés4,5 százalék volt 2004 hasonló időszakához képest.