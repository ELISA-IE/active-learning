Nagyobb lett a vártnál az államháztartás hiánya

Az államháztartás önkormányzatok nélküli hiánya márciusban 91 milliárd forint volt, így az első három havi deficit 484,9 milliárd forintot tett ki, közölte a Pénzügyminisztérium. Ez az éves előirányzat 47,4 százaléka. Az elemzők 88 milliárd forint hiányt vártak márciusra.

A PM közleménye szerint a márciusi hiány alapvetően a prognózisnak megfelelően alakult, a GDP 0,4 százalékát tette ki. Korábban a PM - önkormányzatok nélkül - 78,6 milliárd forintos államháztartási hiányt prognosztizált márciusra és 472,6 milliárdot az első negyedévre. Az [origo]-nak a Takarékbank szakértői elmondták: márciusra 88 milliárd forintos hiányt várnak.

Februárban az államháztartás 195,6 milliárd forintos deficittel zárt, az első két hónap együttes hiánya 393,9 milliárd forintot tett ki. Egy évvel korábban, 2004-ben az államháztartás - helyi önkormányzatok nélküli - első három havi deficitje 434,7 milliárd forint volt, ami az éves előirányzat 33,9 százalékát tette ki

Magasabbak lettek az áfabevételek

A PM közleménye szerint a központi költségvetés első negyedévi bevételei 12,8 milliárd forinttal meghaladták a prognosztizáltat. A főbb adóbevételek közül a társasági adó, az egyszerűsített vállalkozói adóból származó befizetések és a személyi jövedelemadó bevételek a várakozásoknak megfelelően alakultak. Az általános forgalmi adóból származó befizetések magasabbak lettek. A társadalombiztosítás pénzügyi alapjaihoz a vártnál némileg kevesebb járulék és egészségügyi hozzájárulás érkezett.

 

Előfinanszírozni kellett a bérkifizetéseket

 

A központi költségvetés első negyedévi kiadásai a várakozásoknál 23,5 milliárd forinttal lettek magasabbak, ennek fő oka, hogy áprilisban a fizetési napok a hétvégére estek, és ezért a bérkifizetéseket előfinanszírozni kellett, áll a minisztérium közleményében. Növelte a költségvetési kiadásokat a fejezeteknél az előző évi maradványok felhasználása is.

 