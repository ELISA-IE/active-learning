Kis népszámlálás kezdődik jövő héten

Április 1-jétől kis népszámlálás kezdődik. Az ország 2 százalékát, mintegy 210 ezer embert érint a Központi Statisztikai Hivatal által végzett felmérés. A jogszabályok szerint kötelező válaszolni a kérdezőbiztosoknak.

1960 óta két népszámlálás között kis népszámlálást, mikrocenzust tartanak. A legújabb kis népszámlálásra idén április 1. és 21. között kerül sor. A KSH 2100 munkatársai végzi a felmérést, amelynek során az ország lakásainak 2 százalékába, összesen 83 600 címre csöngetnek be - derül ki a KSH tájékoztatójából.

A háztartásban élőknek a rendes népszámláláshoz hasonlóan kötelező válaszolniuk a kérdésekre. A felmérés 847 településen körülbelül 210 ezer embert érint, a címeket statisztikai és matematikai módszerekkel úgy választották ki, hogy az egész országra nézve reprezentatív eredmények szülessenek. A 10 ezer főnél nagyobb városok mindegyike szerepel a felmérésben, a kisebb településeket véletlenszerűen választják ki.

A mikrocenzus célja, hogy felmérje a 2001-es nagy népszámlálás óta bekövetkezett változásokat a lakosság életkörülményeiben, demográfiai, iskolázottsági és foglalkozási jellemzőiben.

A kérdezőbiztosok megbízólevelet és igazolványt tartanak maguknál, kérdéseikre a háztartásban élők közül bárki válaszolhat, aki a szükséges adatokat ismeri.  A kötelezően megválaszolandó kérdőívek kitöltése után két kiegészítő kérdéssort is feltesznek a háztartások egy részében.

Az egyik a jövedelmi helyzettel, a másik a háztartások információs és kommunikációs eszközhasználatával kapcsolatos. A kis népszámlálás költsége 560 millió forint.