Szemétháború robbant ki a fővárosban

Monopolhelyzetbe került a fővárosi közterület-fenntartó (FKF RT.) a nyáron elfogadott szemétrendelet miatt. A rendelet ugyanis kimondja, hogy a lakossági és a vállalatoknál keletkező szemetet csak az FKF RT. szállíthatja el. Az egyik konkurens cég szerint a rendelet alkotmánysértő, mert a hulladékgazdálkodási törvény azt mondja ki, hogy a vállalatok maguk választhatják meg, kivel szállíttatják el a szemetüket. Az FKF-RT.-nél azonban úgy vélik, az önkormányzati törvény alapján a településen keletkező hulladékról nekik kell gondoskodniuk.

Két különböző törvényre hivatkoznak a fővárosban kirobbant szemétháborúban szembenálló felek. A budapesti cégek szemetéért versengő egyik magántulajdonú cég a hulladékgazdálkodási, a fővárosi érdekeltségű konzorcium pedig az önkormányzati törvény paragrafusaival érvel.

Az egyik legnagyobb, a fővárosi szemétpiacon jelen lévő magánvállallkozás, az ASA Magyarország Kft. szerint a fővárosi közgyűlés augusztusban elfogadott rendelettel a főváros saját szemétszállítójának, a Fővárosi Közterület-fenntartó FKF Rt-nek, valamint a vele konzorciumi szerződésben álló kilenc cégnek teremt monopolhelyzetet.

Az új szemétrendelet értelmében a lakosságnál keletkező hulladékot és a vállalatoknál keletkező, nem szelektíven gyűjtött szemetet kizárólag az FKF Rt. szállíthatja el. Korábban a vállalatoknak lehetőségük volt arra, hogy megválasszák, melyik szemétszállító céggel akarnak szerződni.

Az ASA Magyarország Kft. szerint a rendelet alkotmánysértő, mivel ellenkezik a hulladékgazdálkodásról szóló törvénnyel. A törvény ugyanis azt tartalmazta, hogy a vállalatok kötelesek gondoskodni a náluk keletkező szemétről: vagy maguk szállítják el a szemetet, vagy pedig átadják azt egy szemétszállító cégnek. Az ASA szerint a jogszabály korlátozza a választás szabadságát, ezért a fővárosi közigazgatási hivatalnál támadták meg a rendelet.

A cég szerint a módosítással az FKF Rt. legalább 2,5 milliárd forintos pluszbevételhez jut. Ráadásul - a cég állítása szerint - az FKF RT. a közel 30 százalékkal drágább árait kényszeríti rá a vállalatokra. Amíg az ASA 100 liter szemét elszállítását 220 forintért vállalta, ugyanezt a szolgáltatást az FKF RT. 370 forintért teljesíti. 

Az [origo] úgy tudja: a főváros arra hivatkozva fogadta el a rendeletet, mert több esetben a szemét illegális lerakókba került, ahelyett, hogy a pusztazámori lerakóba, vagy a rákospalotai hulladékégetőbe szállították volna.

Az FKF-RT.-nél az [origo]-nak az önkormányzati törvényre hivatkozva elmondták: az önkormányzat feladata, hogy a településen keletkező lakossági hulladékról gondoskodjon. Ezt pedig a főváros csak úgy tudja megoldani, ha egy cég kezeli mind a lakosságnál, mind a vállalatoknál keletkező települési hulladékot. 

Az FKF RT. állítja, hogy  a rendelet célja nem a monopolhelyzet megszerzése volt, hanem garantálni akarják a fővárosban keletkező szemét hasznosítását. A közterület-fenntartó szerint erre külföldön is van példa: az osztrák fővárosban szintén a bécsi önkormányzat tulajdonában lévő cég szállítja el a vállalatoknál keletkező szemetet is. 

Kollár György, a főváros környezetvédelmi bizottságának SZDSZ-es alelnöke elmondta: a közgyűlés abban a tudatban szavazott a rendeletről, hogy azzal kapcsolatban nincsenek jogi aggályok. Ráadásul a jogszabály elfogadása politikai feszültséget sem okozott a városházán. Kollár hozzátette: monopolhelyzettel kapcsolatos vádak, az ugyancsak fővárosi tulajdonban álló Főkert Rt. esetén is felmerültek, a cég kezeli ugyanis a fővárosban található közterületek és zöld övezetek nagy részét.

Az ügyben a Fővárosi Közigazgatási Hivatalnak kell döntenie arról, kinek van igaza. A hivatalnál a folyamatban lévő üggyel kapcsolatban nem kívántak nyilatkozni az [origo]-nak.