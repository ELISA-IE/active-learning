A várakozásoknak megfelelő Rába veszteség

Az elemzői várakozásoknak megfelelő 369 millió forintos üzemi veszteséget szenvedett el a Rába-csoport a harmadik negyedévben. Így a teljes üzemi veszteség szeptemberig 1,9 milliárd forintra nőtt, az egy évvel korábbi 3,9 milliárdról. A pénzügyi tételek azonban jelentősen rontják az idei teljesítményt, így a teljes veszteség 3,3 milliárd forint volt szeptember végén.

A Rába csoport az első háromnegyedévben 33,3 milliárd forint konszolidált árbevételt ért el, ami 24,6 százalékkal magasabb az egy évvel korábbinál. A harmadik negyedévben egyébként a növekedés üteme csökkent, hiszen az első félév után még 41 százalékos volt a bővülés.

Az üzemi tevékenység vesztesége azonban tovább javult. Az első kilenc hónapban elszenvedett 1,9 milliárd forint (tavaly 3,9 milliárd forint volt a veszteség) veszteségből ugyanis az első negyedévben 983 millió forint, a másodikban 535 millió forint, míg a harmadikban 369 millió forint keletkezett.

Jelentősen rontotta viszont a Rába csoport teljesítményét a pénzügyi veszteség, ami január-szeptemberben 1,6 milliárd forinttal emelte a hiányt, így a cég első kilenc havi vesztesége 3,3 milliárd forint lett.

A pénzügyi eredmény az első fél év végén 1,3 milliárdos veszteség volt így 2,7 milliárd forintos mínuszt mutatott akkor a Rába mérlege. Az 1,569 milliárd forintos pénzügyi veszteséget nagyban befolyásolta az egyszerű határidős ügyleteken realizált 854 millió forint eredmény, és ugyanezen nyitott ügyletek átértékeléséből származó 1,611 milliárd forint veszteség.

A Rába csoport EBITDA szinten 107 millió forint eredmény ért el a második negyedévben, míg a harmadikban már 274 millió forint készpénzt termelt a társaság.

Rába Futómű Kft.

A Rába Futómű Kft. árbevétele 2005 első kilenc hónapjában 22 milliárd forint volt, szemben a bázis időszakban elért 18 milliárd forinttal. Az árbevétel negyedévenként kisebb ingadozást mutatott: az első negyedévi 7,2 milliárd forint után ugyanis a másodikban 7,8 milliárd forint, míg a harmadikban 7,2 milliárd forint keletkezett. A dollárban kifejezett árbevétel elérte a 113 millió dollárt, ami 30 százalékkal haladja meg a 2004-es hasonló időszak 87 millió dolláros értékét.

Az árbevétel fő mozgatórugója továbbra is a korábban megalapozott európai projektek beérése, ami jelentős felfutást takar a cég gyorsjelentése szerint. Az elmúlt negyedévben az amerikai haszongépjármű-ipar továbbra is jelentős keresletet generált.

A világpiaci vas- és acélárak továbbra is magas szinten stabilizálódtak, melyeket a Rába partnereivel a korábbiakban kötött megállapodás alapján jelentős részben tovább hárított a vevőire. Így ez a tényező további szignifikáns negatív kockázatot nem jelent a Rába eredményességére.

Az amerikai dollár negatív trendje az elmúlt két negyedévben megállt, de így is 5 százalékkal maradt el a tavalyi szinthez képest. A hatékonyságjavító intézkedéseknek köszönhetően azonban javult a Futómű Kft eredményessége. Az üzemi tevékenység működésből származó vesztesége január-szeptemberben 2,017 milliárd forint volt, szemben az egy évvel korábbi 3,455 milliárd forinttal. 

Rába Járműipari Alkatrészgyártó Kft.

A Rába Alkatrész Kft. árbevétele az év első kilenc hónapjában 8,7 milliárd forint volt, szemben a bázis időszak 8,0 milliárd forintjával. Az üzemi tevékenységből januártól szeptemberig 206 millió forint vesztesége származott a Rábának, a 2004-es hasonló időszakban elért 446 millió forint veszteség után. A javulás mértéke a bázisidőszakhoz képest több mint 54 százalék. A harmadik negyedévében az üzemi veszteség 60 millió forint volt, az első félév 146 millió forintos veszteség után. EBITDA szinten a Rába a harmadik negyedévben 41 millió forint eredményt ért el. 

A második negyedévben a cég újabb jelentős megrendelést nyert el a Suzukitól. A japán autógyártó esztergomi gyárában ez év végétől indul meg egy új modell sorozatgyártása. A Rába Járműipari Alkatrészgyártó Kft. móri gyára készíti ehhez a járműhöz a hátsó ülésvázakat, valamint az első és hátsó üléshuzatokat.

Rába Jármű Kft.

A Rába Jármű Kft 2005 első háromnegyed évében, a korábban aláírt szerződésnek megfelelően 12 darab H 14-es, 41 darab H18-as, és 3 darab H25-ös saját fejlesztésű katonai járművet, valamint 21 darab a stratégiai partnerek által gyártott katonai járműt adott át a Honvédelmi Minisztériumnak. A Rába Jármű Kft. árbevétele szeptemberig 4,112 millió forintot ért el. Az üzemi eredmény 184 millió forint nyereséget tett ki. A harmadik negyedévben az árbevétel az erős előző negyedévi 1,902 milliárd forintról 1,246 milliárd forintra változott, az üzemi eredmény pedig 114 millióról 61 millióra csökkent.. Ez a változás megfelel a terveknek.

Deák Bálint