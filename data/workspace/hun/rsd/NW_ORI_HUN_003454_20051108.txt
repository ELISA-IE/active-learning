Ipari parkokba vinnék a vasutat

Visszavezetné a vasutat az ipari parkokba a vasútügyi miniszteri biztos. Antal Dániel szerint a parkok jelentős része elérhető volna vasúton, és a szállítás sok esetben olcsóbb is lenne, mintha közúton fuvarozzák az árut. A miniszteri biztos szerint a fő probléma az, hogy a parkok a legtöbb esetben nem is tudnak arról, hogy mostanra a MÁV-on kívül más vasúti szállítókkal is próbálkozhatnak. Ugyanakkor az ipari parkokba vezető vasúti pálya sok esetben tisztázatlan, ezért nem is juthatnak be vonatok az üzemekhez.

A vasúti szállítás visszaállítását szorgalmazza az ipari parkokban Antal Dániel vasútszabályozásért felelős miniszteri biztos. Antal szerint a legtöbb ipari parkot el lehetne érni vasúton - ez jelentősen megkönnyíti, és olcsóbbá teszi a szállítást. A miniszteri biztos az [origo]-nak elmondta: a cél az, hogy jövőre az ipari parkok egyharmadáról már lehessen vasúton árut szállítani.

Antal elmondta: a legtöbb ipari park "örökölt vágányt" csak éppen nem tudják, hogyan lehetne újra üzembe helyezni. Ráadásul sok esetben a tulajdon- és szorgalmi viszonyok sem tisztázottak az ipari vágányok körül. Néhány esetben volt próbálkozás ugyan vasúti szállításra, azonban a vállalkozók nem tudják, hogy mostanra versenyeztethetnék is a vasúti teherszállítókat az üzletért. Antal Dániel a tisztázatlan viszonyokat, az információhiányt okolja azért, hogy a "hajszálerek eldugultak" és a vasút nem képes eljutni a végső fogyasztókig.

Az EU csatlakozás - és a vasút megfelelő átszervezése után - mind Lengyelországban, mind Szlovákiában növekedett a vasúti áruszállítás. Az uniós csatlakozás szintén meglódította a magyarországi áruszállítást, azonban a vasút mindössze 2,3 százalékkal növelte forgalmát, szemben például a közúti áruszállítás 49,4 százalékával.

A biztos szerint ugyanakkor mindenképpen fontos, hogy a magyar vasút ne "késse le" a román és a bulgár EU csatlakozást. Antal szerint a tranzitforgalom "talált pénz" a MÁV számára, hiszen pályahasználati díjat szedhetnek az átmenő vonatok után. "A magyar pálya háromszor ekkora forgalmat is elbír" - állítja Antal.