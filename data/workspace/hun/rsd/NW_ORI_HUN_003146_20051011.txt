Az útalap és az úfce után itt az útpénztár

A tavaly elvérzett útpénztár terve megvalósulni látszik. Bár a működését szabályzó törvény még nem készült el, de a 2006. évi büdzsé javaslatában már szerepel. Tervezett kerete mintegy 122 milliárd forint, ebben - jogelődjével ellentétben - a sztrádamatrica bevétele is benne van.

A 2006. évi költségvetési törvényjavaslat egyik újdonsága a gazdasági tárca által már tavaly is szorgalmazott, de a Pénzügyminisztériumnál elakadt útpénztár megjelenése. Az útfenntartási és -fejlesztési célelőirányzat jogutódjának működésében a lényegi változás egyelőre csak az, hogy a bevételi soron megjelenik a gyorsforgalmi úthálózat használata után fizetendő díjbevétel - tudta meg a Világgazdaság Horváth Lászlótól, az Útgazdálkodási és Koordinációs Igazgatóság (Úkig) igazgatójától. 

Az üzemanyag-fogyasztás egy bizonyos képlet szerinti, a jövedéki adón keresztüli esetleges hozzájárulását firtató kérdésünket azzal hárította el, hogy az útpénztár működését szabályozó törvény még nem készült el, kidolgozása folyamatban van. Megerősítette azonban: a hasonló mechanizmus alapján működő, 1998 végén megszűnt útalap az idén már mintegy 160 milliárd forintból gazdálkodhatott volna - ennek a felét sem éri el az útfejlesztési célelőirányzat (úfce) 2005. évi terve. 

A szakember szerint az útalap működésének alapvető problémáját az jelentette, hogy az országos közúthálózat kezelését és felújítását nem prioritásként, hanem maradványelvként kezelték. Ez, valamint a 30 éve elmaradó felújítási program hatása meg is látszik az országos közúthálózat állapotán. 

A 2006. évi költségvetési törvényjavaslatban megjelenő útpénztár bevételi sorai alapján e kiemelt előirányzat ad fedezetet az Állami Autópálya Kezelő Rt.-nek feladatai ellátására. Ám a gyorsforgalmi elemek nélküli, mintegy 30 ezer kilométeres országos közúthálózat fenntartására fordítandó összegek a jelenlegi előirányzati sorokon nem akkorák, amekkorákat a szakmai előterjesztések és tanulmányok egy hosszú távú program beindításának első ütemére előirányoznak. 

A már kidolgozott Nemzeti útfelújítási program indítására közel 35 milliárdra forintra lenne szükség, s hatékony megvalósításának feltétele egy 10-15 éves folyamatos finanszírozási konstrukció. E program beindításán dolgozik az Úkig. 

A 2006. évi költségvetési törvényjavaslat az útpénztárra 91,79 milliárd forint támogatást irányozott elő. Ezt növeli a 30,7 milliárdos, sztrádamatricákból tervezett bevétele. Az áthúzódó beruházásokra pedig az útpénztár 2007. évi kötelezettségvállalási keretére 36 milliárd forintot irányoztak elő. Összehasonlításul: az úfce 2004. évi előirányzata mintegy 80 milliárd forint volt, az idei 85 milliárd. Ám a tavalyinak közel 20, az ideinek 10 százalékát zárolták. 

Ez a szinten tartásra sem elég, az utak állapota tovább romlik. A hibák a 7300 kilométeres főúthálózat mintegy 40 százalékán zavarják a forgalmat. A közel 23 ezer kilométeres mellékúthálózaton még rosszabb a helyzet, bár "csak" 28 százaléka nem megfelelő a forgalom számára, de ebből több mint 3 ezer kilométer burkolathibás. A hidaknál hasonló a helyzet, az 5600 létesítményből 384 teherbírása nem megfelelő, 800 szélessége elégtelen, rossz műszaki állapot miatt 963 felújításra szorul.