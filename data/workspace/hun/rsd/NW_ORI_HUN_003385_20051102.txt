Több pénzt kapnak a pereskedő sebészek

Több bérpótlékot fizet decemberig a sebészeknek a szolnoki kórház, amelynek orvosai jogerősen pert nyertek az egészségügyi intézménnyel szemben. A bíróság kimondta: a jelenlegi gyakorlattól eltérően az ügyeletet teljes munkaidőnek kell tekinteni, és azt ennek megfelelően kell díjazni. Az új rendszerre való áttérésről december 15-ig születik meg a megállapodás.

December 31-ig marad a régi munkarend a szolnoki Hetényi kórház baleseti sebészetén, a túlmunkadíj ügyében pert nyert orvosok azonban több kedvezményt kapnak addig - jelentette ki az [origo]-nak Tokár István, az intézményt fenntartó Jász-Nagykun-Szolnok megye önkormányzat elnöke. A kórház a korábban megvont bérpótlékot visszaadja, ráadásul heti 60 óra munka után nem 50, hanem 60 százalékos bérpótlékot kapnak az orvosok. Tokár elmondta: a változás miatt a korábbi hírekkel ellentétben nem maradnak el műtétek a kórházban.

Magyarországon elsőként a szolnoki kórház sebészeinek ügyében mondta ki a bíróság, hogy a jelenlegi gyakorlattól eltérően az ügyeletet teljes egészében munkaidőnek kell tekinteni és azt ennek megfelelően kell díjazni. A tizennégy szolnoki orvos azért perelte be a kórházat, mert az a hazai előírásoknak megfelelően, de az Európai Bíróság döntéseivel ellentétesen az ügyeletnek csak egy részét tekinti munkaidőnek. 

Tokár István elmondta: a bírósági döntésnek megfelelő új rendszerre való áttérésről várhatóan december 15-ig megállapodás születik majd az orvosok és a kórház fenntartói között. Jelenleg több koncepció is elképzelhető, köztük az is, hogy két műszakos, 12 órás munkarendet vezetnek be a sebészeknél. 