Chirac: a közrend helyreállítása mindenekelőtt

Jacques Chirac francia államfő elnökletével vasárnap este összeült a belbiztonsági tanács. Chirac az ülés után kijelentette: a biztonság és a közrend helyreállítása a legfontosabb. Vasárnap hajnalra már 1295 autót gyújtottak fel a lázongó csoportok Franciaországban, a zavargások Párizs belvárosát is elérték. 

Rendkívüli tanácskozásra ült össze vasárnap este a francia belbiztonsági tanács Jacques Chirac francia államfő elnökletével. A testületet, amelynek tagja a francia kormány mindenkori vezetője, a belügyminiszter, a védelmi miniszter, valamint a szociális és a pénzügyi tárca vezetője, a tíz napja tartó zavargások  miatt hívta egybe Chirac. 

"A biztonság és a közrend helyreállítása a legfontosabb" - jelentette ki a francia elnök az ülés után. Ez volt Jacques Chirac első nyilatkozata a zavargások kezdete óta. Az elnök az eddiginél erélyesebb fellépésre kérte fel a rendőrséget és a igazságszolgáltatási szerveket a rend helyreállítása érdekében. Dominique Villepin kormányfő, aki szintén részt vett a belbiztonsági tanács vasárnap esti ülésén Párizsban, közölte:  megerősítik a biztonsági erőket "mindenütt, ahol szükséges".

A belbiztonsági tanács ülése után is folytatódtak Párizsban az utcai zavargások, és az egyik kerületben a kővel dobálódzó fiatalok tíz rendőrt megsebesítettek. A francia főváros déli részén lévő Grignyben mintegy 200 randalírozó zúdított kőzáport a rendfenntartó erőkre. A tíz sebesült rendőr közül kettőt kórházba kellett szállítani.  Rendőrségi jelentések szerint vasárnap hajnalra már 1295 autót gyújtottak fel az országban. Annak ellenére, hogy a rendőrök 312 embert vettek őrizetbe, a zavargás elérte Párizs központját: a Köztársaság téren és környékén több autót megrongáltak a BBC jelentése szerint. 

A rendőrség hét helikoptert is bevetett Párizsban. A francia főváros felett folyamatosan köröznek a légi járművek, hogy felmérjék a lázadó bandák mozgását és azonosítani tudják a gyújtogatókat. A helikopterek fényszórókkal pásztázzák azokat a párizsi külvárosokat, amelyekben napok óta zavargások folynak. A helikopterek személyzete videofelvételeket is készít. 

Párizs mellett vidéken is folytatódtak a zavargások, többek között Strasbourg, Toulouse és Nantes városában is nagy károkat okoztak az erőszakos csoportok. Az észak-franciaországi Evreux városban pedig legkevesebb 50 autót gyújtottak fel egy bevásárlóközpontnál, ráadásul emellett felgyújtottak egy postahivatalt és két iskolát.

A rendbontások múlt csütörtökön kezdődtek a többségében afrikai bevándorlók által lakott Clichy-sous-Bois-ban, miután két fiatalt - a 15 éves Bouna Traorét és a 17 éves Zyed Bennát - halálos áramütés érte egy trafóházban, ahova bemásztak. A helyiek szerint a két fiút a rendőrök kergették a halálba, a rendőrség azonban tagadja, hogy üldözték volna őket. Az ügyben nyomozás és belső rendőrségi vizsgálat is indult.