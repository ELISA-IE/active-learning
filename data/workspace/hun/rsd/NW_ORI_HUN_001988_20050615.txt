Eladják az olasz Parmalatot

A csődbe ment Parmalat tejipari csoportra felvásárlási ajánlatot dolgoz ki az olasz Granarolo tejipari vállalat és a Banca Intesa. Az ajánlattétel két hónapon belül várható. A Parmalat Hungária Kft.-re eddig csak egy ajánlat érkezett.

Értesülések szerint a Granarolo és pénzintézeti partnere, a Banca Intesa 1,8-2 milliárd eurós részvénycserés ajánlatot készül tenni. A Granarolo és a Parmalat egyesítése ugyanakkor olyan problémákat vet fel, amelyeket meg kell vizsgálni. 

A Parmalat 2003. decemberében került csődvédelembe, mert kiderült, hogy több mint 14 milliárd euró hiányzik a könyvelésből. A csődbiztosok 12 milliárd eurónyi adósságot akartak részvényre váltani azelőtt, hogy szeptemberben vagy októberben ismét bevezetnék a céget a tőzsdére. A milánói tőzsdefelügyelet (Consob) május végén engedélyezte az átalakított Parmalat visszatérését a tőzsdére.

A tőzsdefelügyelet engedélye után következő lépésként meg kell határozni, hogy a hitelezők milyen arányban kapjanak részvényeket. Egyes vélemények szerint erről július elején várható szavazás. 

A Paramalat Hungária Kft.-re egy ajánlat érkezett

A tavaly április óta felszámolás alatt álló Parmalat Hungária Rt. értékesítésére meghirdetett, 8 milliárd forint plusz áfáért kikiáltott vagyonelemeire eddig csak az A-Tej Teripari Kft. nyújtott be vételi ajánlatot - nyilatkozta a felszámolóbiztos. A kft. 60 százalékban a tejtermelők és 40 százalékban az olasz Catone logisztikai cég tulajdonában van.

A vállalkozást a tervezettnél egy évvel korábban próbálják eladni, mert a nyomott tejpiaci árak és az erős árverseny miatt veszteséges a termelés. A versenyképesség növeléséhez pedig szükség lenne fejlesztésekre. A Parmalat Hungária Rt. főként a tartós tejek piacán nem képes felvenni a versenyt az olcsó importtal, ezért csökkenti a tartós tej előállítását és igyekszik külföldre exportálni, valamint új termékek bevezetésével próbál javítani piaci helyzetén.