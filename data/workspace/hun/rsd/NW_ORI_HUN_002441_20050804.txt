Vegyvédelmi csomaggal házalt egy férfi

Atomtámadás okozta sérülések kezelésére szolgáló, lejárt szavatosságú szereket adott le egy ismeretlen személy az ajkai gyógyszertárban. A veszélyes hulladéknak számító vegyvédelmi csomag a keszthelyi ruhagyárból került ki.

Veszélyes hulladék szabálytalan tárolása miatt feljelentést tett az ÁNTSZ az ellen az ismertlen személy ellen, aki szerdán veszélyes hulladékokat tartalmazó dobozokat adott le egy ajkai gyógyszertárban. Dr. Belencsák Ágnes, a Zala megyei helyettes tiszti főorvos az [origo]-nak elmondta: a gyógyzertárba olyan lejárt szavatosságú szereket adtak le, amelyek vegyi vagy sugártámadás által okozott sérülések kezelésre szolgálnak. 

A csomag leadója a gyógyszerészeknek felajánlotta, hogy szükség esetén további hasonló tartalmú dobozokat is tud szerezni. A helyettes tiszti főorvos elmondta: a leadott készítmények nagy része csak kórházakban található meg, de mivel azok szavatossága több éve lejárt, így veszélyes hulladéknak számítanak, amelyek az emberi egészségre és a környezetre is veszélyt jelentenek. 

A vegyvédelmi csomagokon származási helyként az azóta megszűnt keszthelyi ruhagyár volt feltüntetve. A ruhagyárhoz pedig a '80-as években valószínűleg a polgári védelemtől kerültek a készítmények. A dobozokban többek között antropin injekciók voltak, amelyek idegmérgek hatásainak csökkentésére szolgálnak. A dobozokban ezenkívül fertőtlenítő- és mosószerek, illetve "mentesítő oldat 1-2" feliratú flakonok voltak, amelyeknek a tartalmát egyelőre az ÁNTSZ munkatársai nem tudták azonosítani.

Belencsák elmondta: szerda óta újabb dobozokra nem bukkantak. A helyettes tiszti főorvos közölte: a hasonló lejárt szavatosságú szereket tilos használni, valamint kidobni, ezeket az ÁNTSZ átveszi.