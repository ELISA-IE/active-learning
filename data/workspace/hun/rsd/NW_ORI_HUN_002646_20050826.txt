Vegyesen alakultak a kamatok júliusban

A háztartási szektornak nyújtott forinthitelek és forintbetétek átlagos kamatlábai júliusban vegyesen változtak - közölte a Magyar Nemzeti Bank (MNB). A háztartások euróhiteleinek átlagos kamatlábai általában csökkentek, az euróbetétekéi viszont nem változtak júliusban.

A háztartási szektor folyószámlahiteleinek átlagkamatlába júliusban 0,34 százalékponttal 19,58 százalékra nőtt. A lakáscélú hitelek piaci átlagos kamatlába 9,92 százalékról 9,74 százalékra, az átlagos hitelköltség mutatója 12,86 százalékról 12,64 százalékra csökkent. 

A fogyasztási hitelek átlagkamatlába 19,50 százalékról 19,60 százalékra nőtt, az átlagos hitelköltségi mutató 28,41 százalékról 28,69 százalékra emelkedett. Az egyéb hitelek átlagkamatlába 11,64 százalékról 11,08 százalékra csökkent. Júliusban 20,9 milliárd forint értékben kötöttünk fogyasztási hitelszerződéseket, ez 1,7 milliárd forinttal kevesebb, mint júniusban.

A lakáscélú hitelszerződések értéke júliusban 18,3 milliárd forint volt, 3,3 milliárd forinttal kevesebb, mint júniusban. Az egyéb hiteleknél az új szerződések értéke júliusban 5,7 milliárd forint volt, ez 0,1 milliárd forintos csökkenést jelent. 

A látra szóló betétek átlagkamatlába júliusban a júniusi 2,91 százalékról 2,69 százalékra csökkent. A lekötött betétek új szerződéseinek értéke júliusban 512,1 milliárd forint volt, ez 57,9 milliárd forinttal alacsonyabb a júniusi értéknél. 

Az euró-folyószámlahitelek átlagkamatlába júliusban a júniusi 5,99 százalékról 6,54 százalékra nőtt. A változó kamatozású vagy legfeljebb egyéves kamatfixálású lakáshitelek átlagos kamatlába az euróhiteleknél 3,96 százalékról 3,57 százalékra csökkent. Az átlagos hitelköltség mutatója 5,77 százalékról 6,15 százalékra nőtt. A változó kamatozású vagy legfeljebb egyéves kamatfixálású fogyasztási hitelek átlagkamatlába 5,93 százalékról 5,64 százalékra csökkent, az átlagos hitelköltség mutatója 10,38 százalékról 10,53 százalékra nőtt. 

A változó kamatozású vagy legfeljebb egyéves kamatfixálású euró-fogyasztásihitelek új szerződéseinek értéke 1,8 milliárd forinttal 4 milliárd forintra nőtt, a lakáscélú hiteleknél 0,6 milliárd forinttal 2,1 milliárd forintra csökkent. Az egyéb hiteleknél nem változott ez az érték, és júliusban is 1,4 milliárd forint volt. 

A háztartások éven belüli lekötésű euróbetéteinek átlagos kamatlába 1,49 százalékról 1,51 százalékra nőtt. A látra szóló és a folyószámlabetéteké nem változott, júliusban is 0,51 százalékot ért el. Az éven belüli lejáratra lekötött betétek új szerződésének értéke 5,3 milliárd forinttal 53,2 milliárd forintra emelkedett. 