Korlátozzák a telefonhívásokat a rendőrségen

A rendőrségen csak magas beosztású vezetők tárcsázhatják a 70-es előhívószámú készülékeket, mert a BM letiltotta a vonalas készülékekről ezt a körzetszámot. A rendőrök körében ugyanakkor elterjedtek a 70-es telefonok, az intézkedés óta egyes nyomozócsoportokat még közvetlen parancsnokaik sem képesek mozgósítani a Teve utcából - írja a Népszabadság.

A rendőrségen kizárólag főosztályvezetők vagy ennél magasabb beosztású vezetők tárcsázhatják a 70-es előhívószámú készülékeket, mert a Belügyminisztérium távközlési szolgálatának kezdeményezésére a tárca közigazgatási államtitkára valamennyi vonalas készülékről letiltatta a 70-es körzetszámot. Ugyanakkor az elmúlt hónapokban sok rendőr vásárolt Vodafone-kártyát, és amióta a BM letiltotta a 70-es hívószámokat, parancsnokaik csak saját mobiltelefonjukról vagy feletteseik vezetékes készülékéről érhetik el őket. 

A Népszabadság úgy tudja, egyes nyomozócsoportokat az intézkedés óta - a főosztályvezető távollétében - még közvetlen parancsnokaik sem képesek mozgósítani a Teve utcából. Az ORFK és a BRFK központi ügyelete sem jogosult a 70-es előhívószámú készülékeket hívni. 

Az intézkedést a tárca illetékes szolgálata gazdaságossági megfontolásokkal indokolta. A telefonstop miatt értetlenségüket fejezték ki és tiltakoztak a rendőrségen működő szakszervezetek.