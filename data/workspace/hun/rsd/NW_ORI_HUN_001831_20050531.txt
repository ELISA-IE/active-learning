Kilenc évet kapott Hodorkovszkij

Kilenc év börtönbüntetésre ítélte Mihail Hodorkovszkijt, a Jukosz volt vezérét a moszkvai bíróság. Az olajbojár ellen adócsalás, sikkasztás és okirat hamisítás volt a vád. Hodorkovszkij társa, Platon Lebegyev szontén kilenc évet kapott. A Hodorkovszkij által vezetett Jukosz olajtársaság az orosz gazdaság egyik sikertörténete volt, amíg Putyin elnök támadást nem indított a szerinte túl nagy hatalomra törő üzletember ellen.

Kilenc év letöltendő börtönre ítélte a moszkvai bíróság Mihail Hodorkovszkijt. Az évek óta folyó Jukosz-perben az üzletembert adócsalással, sikkasztással, valamint okirat-hamisítással vádolták meg. Az eljárás a Jukosz 27 milliárd dolláros adótartozása miatt indult 2003-ban. 

A bíróság Hodorkovszkijt 6 vádpontban találta bűnösnek. Az orosz vállalkozót 2003. októberében tartóztatták le, és az azóta vizsgálati fogságban töltött 583 napot beszámítják a büntetésbe. Hodorkovszkijnak így még hét és fél évet kell leülnie, és üzlettársával, Lebegyevvel együtt összesen 600 millió dollárt kell kifizetnie az adóhatóságoknak.

Az adótartozás egy részének fedezésére az állam elárverezte a Jukosz fő termelőegységét, a Juganszkot, amit először a Bajkálfinanszgroup neve alatt a Szurgut osztályvezetője szerzett meg. A Juganszk végül állami kézbe került miután az állami tulajdonú Rosznyefty felvásárolta a Bajkált. 

A Jukosz korábbi vezetője elleni vádak egészen a 90-es évek orosz privatizációs hullámáig nyúlnak vissza. A hatóságok szerint Hodorkovszkij illegálisan tett szert a Jukoszra, mely korábban Oroszország legnagyobb olajvállalata volt. 

Az üzletember védői és támogatói szerint a per hátterében politikai okok húzódnak. Úgy vélik, a Kreml azért bünteti Hodorkovszkijt, mert politikai ambíciókat dédelgetett Putyin orosz elnökkel szemben. A Jukosz-vezér ellenzéki liberális, nyugatbarát politikai pártoknak nyújtott anyagi támogatást. 

A bíró a maximálisan kiszabható büntetésnél mindössze egy évvel adott kevesebbet Hodorkovszkijnak, ezért sokan vannak azon a véleményen, hogy politikai utasításra cselekedett. A Moszkvai Carnegie Központ politikai elemzője szerint az volt a cél, hogy a Jukosz korább vezetője börtönben legyen a 2008-as választások idején.

Az orosz kormány tagadja a vádakat, annak ellenére, hogy German Gref gazdasági miniszter 2004 júniusában azt nyilatkozta a BBC-nek, hogy az eljárásnak politikai indítékai is vannak.

Mihail Hodorkovszkij az orosz jog szerint 10 napon belül benyújthatja a fellebbezését a moszkvai bírósághoz. Egyes források szerint Vlagyimir Ruzskov, liberális parlamenti képviselő azt javasolta, hogy ügyével az Európai Emberi Jogi Bírósághoz fellebbezzen. 