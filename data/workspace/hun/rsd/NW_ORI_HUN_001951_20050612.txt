Kiszabadult az elrabolt francia újságírónő

Öt hónap fogság után kiszabadult az Irakban elrabolt Florence Aubenas francia újságírónő és arab tolmácsa, Huszein Hanún is.

A Liberation című francia újság munkatársát és arab tolmácsát öt hónappal ezelőtt ejtették foglyul. A francia külügyminisztérium vasárnap annyit közölt, hogy mind az újságírónő, mind tolmácsa kiszabadult. A hivatalos közlés szerint Florence Aubenas jól van, és hazafelé tart. 

Január 5-i elrablásuk óta a francia média hatalmas kampányt folytatott kiszabadításukért. Florence Aubenasnak nem ez volt az első veszélyes kiküldetése, eddig a világ 18 háború sújtotta helyszínéről tudósított.

Tavaly két másik francia újságírót is elraboltak, Georges Malbrunot és Christian Chesnot tavaly decemberben szabadult ki 4 hónap fogság után. 