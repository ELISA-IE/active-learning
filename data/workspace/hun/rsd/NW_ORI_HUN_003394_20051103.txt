Hangbombázással riogatja a palesztinokat Izrael

Vadászgépek által okozott hangrobbanásokkal ijesztgeti hetek óta a Gázai övezetben lakó palesztinokat az izraeli légierő. A hadsereg szerint az emberi egészségre ártalmatlan taktikával a szélsőséges csoportok támogatottságát szeretnék letörni. Egészségügyi szervezetek szerint viszont az erős hanghatások vetéléseket, szívproblémákat és pánikrohamot okoznak. Az ENSZ közel-keleti nagykövete az akciók beszüntetésére szólította fel az izraeli hadvezetést.

Hangrobbanásokkal zaklatja a Gázai övezetben lakó palesztinokat Izrael. Most, hogy az övezetből kivonultak az izraeli telepesek, lehetőség nyílt arra, hogy az izraeli légierő repülőgépei alacsony magasságban repüljenek át a terület felett - hangsebességgel.

A hangsebesség feletti repüléskor ismert fizikai jelenség a hangrobbanás. A "hangbombázásnak" is nevezett akciókat a palesztinok leginkább földrengés hangjához, vagy hatalmas erejű bombák felrobbanásához hasonlítják. A hangrobbanások félelmet, esetenként pánikrohamot váltanak ki a lakosok körében, és megfélemlítik a gyerekeket. A palesztin egészségügyi minisztérium szerint egyeseknél szívproblémákat, másoknál vetélést okoztak az akciók - írja a Guardian. 

Az ENSZ is a hangbombázás beszüntetésére szólította fel Izraelt, főleg a gyerekek körében általuk okozott pánikrohamok miatt. Szerdán pedig két egészségügyi jogvédő szervezet is felkérte a tel-avivi bíróságot, hogy nyilvánítsa törvénytelennek a hangbombázást. Az erős hanghullámok épületeket is megrongáltak, repedt falak, betört ablakok ezrei tanúskodnak a szokatlan izraeli taktikáról.

Csak a múlt héten 28 alkalommal repültek át hangsebességgel a palesztinok lakta területek felett a vadászgépek, ennyi alkalommal küldve rémisztő hanghullámokat a települések felé. A hangbombázások néha óránként követik egymást - az éjszaka közepén. Szeptemberben arra is volt példa, hogy öt nap alatt 29 hangrobbanást keltettek a repülők.

"Rendkívüli stressz"

Ijád el-Szarradzs pszichológus, a Gázai Mentálhigiénés Program igazgatója szerint a taktika "rendkívüli stresszt okoz". "Az izraeliek éjfél után csinálják, minden egy vagy két órában. Próbálsz visszaaludni, de akkor jön a következő. Ha ez éjszakáról éjszakára megismétlődik, kimerült leszel. Egyre csak azt figyeled, azt várod, mikor történik meg újra. Az embernek felmegy a vérnyomása, fáradékonyabb lesz, és álmatlanság gyötri" - modta a pszichológus a hangbombázásról.

"A gyerekekre egyenesen veszélyes a nagy zaj. A felnőttek tudhatják, hogy ez csak hang, de a kisgyerekek folyamatosan veszélyérzetben élnek. Sírnak, és szüleikbe kapaszkodnak. Utána zavartan, félénken várják, hogy mi történik" - idézte a brit lap a pszichológust.

Az ENSZ palesztin menekültekkel foglalkozó irodája szerint a hangbombázás miatt kórházba kerülők java 16 éven aluli, általában ágybavizelési problémáktól, izomremegéstől, átmeneti süketségtől és légzési nehézségektől szenvednek. A gázai Sifa kórház szóvivője szerint az utóbbi időben 40 százalékkal megnőtt a vetélések száma a terhes nők körében, a szívproblémás esetek száma pedig megkétszereződött. Dr. Dzsumaa Szakka szerint más ésszerű magyarázat nincs erre, csak a hangbombázás. A palesztin egészségügyi tárca szerint legalább 20 vetélés a hangrobbanások hatására történt.

"Senkinek nem esik bántódása"

Egy név nélkül nyilatkozó izraeli katonai titkosszolgálati illetékes szerint a taktikával a fegyveres palesztin csoportok támogatottságát kívánják letörni a civilek körében. "Olyan üzenetet próbálunk meg küldeni, amely nem okoz sérüléseket az embereknek. Fel akarjuk bátorítani a palesztin közvéleményt, hogy tegyen valami a terror ellenében. Mit lehet tenni? Mi nem vagyunk olyanok, mint a terroristák, akik ártatlanokra lőnek. Óvatosak vagyunk. Biztosak akarunk lenni benne, hogy senkinek nem esik bántódása" - közölte.

Az ENSZ közel-keleti nagykövete, Alvaro de Soto szerint ugyanakkor a hangbombázás taktikája "nagyon aggasztó hatású a gyerekekre, főleg a csecsemőkre". A követ levélben fordult az izraeli katonai vezetéshez, hogy késlekedés nélkül szüntessék be a taktika alkalmazását, mivel "a hanghullámok nem válogatnak, és használatukkal az egész népet kollektíven büntetik", így nem tekinthetők jogos válaszlépésnek a palesztin szélsőségesek támadásaira.

Ráadásul már az is előfordult, hogy Izraelben is hallani lehetett egy ilyen hangrobbanást. Az erős bombázáshoz hasonlított hang után aggódó telefonhívások tömege érkezett a rendőrséghez és a tűzoltósághoz, ami miatt összeomlott a tel-avivi rendőrségi kapcsolóközpont. A hadseregnek bocsánatot kellett kérnie az eset miatt.