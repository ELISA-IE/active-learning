Bányásznának az M6-os mentén

Sokan szeretnének beszállítóként meggazdagodni az M6-os autópálya építéséből. Bányák sora nyílna az autópálya Érd- Dunaújváros között húzódó nyomvonala közelében. A szakminiszter az alapkőletételen a dunaújvárosi kohósalak felhasználásáról beszélt.

Sokan szeretnének nyersanyag-megrendelésekhez jutni az M6-os autópálya építése során - írja a Napi Gazdaság. A Magyar Bányászati Hivatal Veszprémi Bányakapitányságához eddig több mint egy tucat elvi kutatásiengedély-kérelem érkezett.

 

A kérelmeket egyelőre nem bírálták el. A szakhatóság tájékoztatása szerint a kérelmezők főként agyagot, kavicsot és homokot keresnének az autópálya nyomvonala közelében. Kőbányákra feltehetően nem lesz szükség az épülő autópálya-szakaszhoz. 

 

A Dunaújvárosi Acélmű működése során évtizedeken át felhalmozódott 3,5 millió köbméter kohósalakból 2,5 millió köbmétert felhasználnak az építkezéshez. Ezáltal a környezetre terhelést jelentő hulladéktól megszabadulva hasznos építőanyagot nyerhetnek, mondta Persányi Miklós környezetvédelmi miniszter a csütörtöki alapkőletételen.

 

Az összesen 80 milliárd forintos beruházásból épülő hatvan kilométeres autópálya-szakaszt 2006 őszén adják át.