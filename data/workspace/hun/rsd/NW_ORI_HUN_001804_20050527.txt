Leminősítette Magyarországot a Standard & Poor's

A Standard & Poor's hitelminősítő intézet pénteken "A mínusz"-ra, illetve "A-2"-re rontotta Magyarország rövid és hosszú távú forintadósságát az eddigi "A"-ról, illetve "A-1"-ről, a meggyengült költségvetési várakozások és a költségvetési konszolidáció középtávon szegényes kilátásai miatt. A devizaadósság továbbra is stabil.

"Bár a Standard and Poor's hitelminősítő intézet pénteken módosította a hosszú és rövid lejáratú belföldi állampapírok besorolását, ezek továbbra is a befektetőknek ajánlott kategóriában maradtak. A hitelminősítő intézet is úgy látja, hogy a magyar gazdaság kilátásai kedvezőek" - áll a Pénzügyminisztérium (PM) közleményében, amelyben a Standard and Poor's lépésére reagált.

A PM közleménye megjegyzi: a magyar állampapírok minősítése most megegyezik az unióhoz május elsején csatlakozott országok közül Lengyelország, Lettország, Litvánia és Szlovákia állampapírjaiéval.