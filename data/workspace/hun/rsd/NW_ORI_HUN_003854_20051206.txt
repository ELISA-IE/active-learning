Árnyékfenyőt ajánlanak karácsonyra a zöldek

Mintegy 2 millió fenyőfát adnak el decemberben 10 milliárd forint feletti értékben, ennek jelentős része vágott fenyő, de az élőfaként vásárolt növények nagy része is elpusztul. Több környezetvédő szervezet ezért már nem is szervez élőfa-akciót, a karácsonyi ünnepléshez a tűlevelű fenyő helyett otthon sütött mézeskalács fát vagy éppen drótból készült árnyékfenyőt ajánlanak. Eközben a faárusok különféle új ötletekkel csábítják a vásárlókat.

Évek óta átlagosan 2 millió fenyőfát vásárolunk decemberben, ennek értéke - a 10-15 százalékos árnövekedés miatt - idén várhatóan átlépi a tízmilliárd forintot. Örök sláger a lucfenyő, de idén a normann lesz még divatos. Egyre terjed a földlabdás élőfa vásárlása, amely az összes eladás negyedét is elérheti idén. Az 1 méteres élő lucfenyő ára 3500, az ezüsté 5500, a normann jegenyefenyőé 6000 forint körül várható.

Érdekes újdonságokat is hoz az idei fenyőfavásár, ilyen például a "vágd magad!" akciók elindulása. Ennek lényege, hogy egyes faiskolák családostul, gyerekekkel együtt várják a szülőket, hogy aztán kiszállítsák őket a fenyőfaültetvényeikre, ahol a gyerekek a kertészet szerszámaival maguk vághatják vagy - ha élőfát akarnak venni - áshatják ki a kiszemelt fenyőfát.

Németh Gábor, az egyik vidéki faiskola tulajdonosa elmondta az [origo]-nak, hogy idén első alkalommal indított akciójuk 3 nap alatt véget is ért, mert annyi jelentkező volt - interneten is -, hogy az összes erre a célra rendelkezésre álló fájukat kivágták vagy kiásták a gyerekek. A szolgáltatásért 5500 forintot kértek a kiválasztott fa ára mellett.

Tovább bővítve egy tavaly elindított újdonságukat, idén is lehet náluk 20-30 centis élő fenyőcsemetéket vásárolni. Mint elmondta, ezeket egyrészről a rendezvényszervező cégek vásárolják különféle cégek bulijaira ajándéknak, másrészről egyre több kispénzű nyugdíjas is csak ezeket tudja - vagy csupán ágakat - megvásárolni. Az igen lassan gyarapodó cukorsüvegfenyő darabja 1200, míg a parányi lucfenyőcsemete darabja mindössze 100 forint. 

Eközben a környezetvédők már a korábban támogatott élőfa-akciókat is egyre kevésbé szervezik, egyre kevésbé tartják jó ötletnek - tudtuk meg a Csemete Természetvédelmi Egyesülettől és a Hulladék Munkaszövetségtől (HuMuSz). Utóbbi három éve még szervezett ilyet, de mint Dudás Csaba, a zöldszervezet  munkatársa elmondta, ma már nem bírnák kielégíteni az igényeket. Ugyanakkor a földlabdás élőfa megvásárlását sem tartják igazán jó ötletnek, mert átlagosan a kétharmaduk a jó szándék ellenére végül elpusztul.

A HuMuSz ezért számos kész ötlettel rendelkezik a tűlevelű életének megmentése érdekében, szerintük lehet a fenyők elpusztítása nélkül is karácsonyozni. Azoknak, akik a fához mindenképpen ragaszkodnak, azt javasolják, hogy a kertjükben lévő élőfát díszítsék fel, vagy ha az nincs, vegyenek kifejezetten erre a célra termesztett minifákat. De szerintük elég a fenyőág is, amiből akár koszorút lehet készíteni.

Azoknak pedig, akik nem ragaszkodnak a tűlevelűhöz mint alapanyaghoz, a konyhát ajánlják, "süssünk karácsonyfát" jelszóval. A HuMuSz honlapján is megtalálható ismertető szerint "lehet mézeskalács fenyőfánk, készíthetünk karácsonyfa alakú kuglófot vagy tortát". Aki viszont szeret barkácsolni, az Dudás Csaba szerint készíthet ún. árnyékfenyőt is. Először drótból fenyőfa alakot kell hajlítani, majd ezt egy léctalpra rögzíteni, aminek a végére gyertyát helyezve a drótfenyő árnyékot vet a falra. Az árnyékkép mérete állítható a drótfenyő és a gyertya távolságának változtatásával.

Lencsés Csaba