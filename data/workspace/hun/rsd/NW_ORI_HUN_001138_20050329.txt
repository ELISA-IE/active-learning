Magyar sofőrök vezetik a brit buszokat

Százhúsz magyar buszsofőr kaphat állást Nagy-Britanniában, a kiutazók itthoni fizetésük négyszeresét kapják - tudósít a Világgazdaság. A lap szerint a brit gazdaság erejét jól mutatja, hogy folyamatos az igény a vendégmunkásokra. Az EU-hoz újonnan csatlakozott közép-európai országok munkásai igen népszerűek a brit munkáltatók között.

Százhúsz magyar buszsofőr szegődhet el dolgozni Nagy-Britanniába. Az újonnan csatlakozott közép-európai országokból származó dolgozók igen népszerűek a szigetország munkáltatói között - írja a Világgazdaság. A magyar és lengyel sofőrök nagy munkabírásúak, és boldogan vállalják a munkát 4,5-6 fontos órabérért (kb. 2300 forint), amiért a brit lakosság zöme nem hajlandó dolgozni. A sofőröktől minimális nyelvtudást és féléves gyakorlatot várnak el, cserébe az otthoni bérek mintegy négyszeresét kapják. A briteknek fizetendőnél alacsonyabb bérrel a vállalatok még így is jelentős költségmegtakarítást érhetnek el.

Nagy Britannia az EU-csatlakozás óta nyitva tartja munkaerőpiacát az újonnan csatlakozott országok munkaereje előtt. Az országban eddig 123 ezer közép-európai munkavállalót regisztráltak, akiknek negyven százaléka eddig is ott dolgozott, illegálisan. A brit gazdaságban jelenleg 675 ezer betöltetlen állás van, 4,7 százalékos munkanélküliség mellett.

Nagy-Britannia egyes térségeiben - például Bristol, Bath, vagy Glasgow környékén - egyre nehezebb jelentkezőket találni a buszsofőri pályára, ezért örömmel fogadják a közép-európai utánpótlást. A legnagyobb brit busztársaság, a FirtsGroup összesen ezer lengyel buszsofőrt foglalkoztat. A magyar buszvezetőket a Grafton Recruitment International magyarországi leányvállalata toborozza a munkára.