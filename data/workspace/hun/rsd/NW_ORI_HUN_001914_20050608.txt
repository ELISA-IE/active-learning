Megkezdődött a szóbeli érettségi

Megkezdődtek szerdán a szóbeli érettségi vizsgák. Elsőként az emelt szintű, utána pedig a középszintű szóbeliket bonyolítják le.  A tételek mindenhol azonosak, a diákok pedig jegy helyett pontokat kapnak.

Szerdán elkezdődtek az emelt szintű szóbeli érettségik. A szóbeliket emelt szinten június 8-14. között, középszinten pedig június 20-július 1. között tartják. A 116 ezer érettségiző közül 17 ezer diák csak emelt szinten, 70 ezer csak középszinten, míg 27 ezer diák emelt és közép szinten is érettségizik. A hagyományos rendszer szerint 2 ezer diák vizsgázik. Az írásbeli vizsgákhoz hasonlóan a diákok idén először választhatják meg, hogy közép vagy emelt szinten teszik-e le a szóbeli vizsgákat. Az emelt szint kiváltja a felsőoktatási felvételit is.

A vizsgázók a középszintű szóbeli vizsgákat a saját iskolájukban működő vizsgabizottságoknál, az emelt szintű szóbeli vizsgákat az OKÉV (Országos Közoktatási Értékelési és Vizsgaközpont) regionális igazgatóságai által felkért helyszíneken teszik le.

A szóbeli érettségi legfontosabb újdonsága, hogy az emelt szintű szóbeli tételek adott napon az ország minden vizsgabizottságában egységesek, a feleleteket egységes értékelési módszertan alapján kell értékelni. A vizsga minősítése pontszámmal történik, tehát külön szóbeli osztályzat az új vizsgarendszerben nincs. A vizsga minősítése úgy alakul ki, hogy az írásbelin és a szóbelin elért pontszámokat összeadják, ebből százalékot állítanak fel, ami alapján az osztályzatot is meghatároznak.