Olvasóink elítélik a kendermagos akciót

Nem ért egyet a Kendermag Egyesület önfeljelentő akciójával az [origo] olvasóinak többsége. A közel egy hétig tartó szavazáson az olvasók 64 százaléka vélekedett úgy, hogy elítéli az akciót. A Kendermag Egyesülettel szemben ellenakció is indult, arra kérik az önfeljelentőket, hogy a dealerüket is adják fel.

Közel egy hétig nyilváníthattak véleményt az [origo] olvasói a Kendermag Egyesület önfeljelentő akciójáról. A civil szervezet ezzel az akciósorozattal tiltakozik a jelenlegi rendőrségi gyakorlat ellen. Szerintük ugyanis a razziák során nem a drogkereskedőkre, hanem a fogyasztókra csapnak le. Az egyesület azt kérte, hogy mindenki jelentse fel magát, aki valaha fogyasztott drogot. Elsőként az egyesület három tagja jelentette fel magát a rendőrségen.

Az [origo] olvasóinak többsége, 64 százaléka azonban elítéli a kendermagosok kezdeményezését, úgy látják, hogy ezzel csak reklámozzák a füvezést. A szavazók közel 33 százaléka válaszolt úgy, hogy támogatja az akciót, mert úgy gondolja, hogy véget kell vetni az alkalmi fogyasztók büntetésének. Mindössze olvasóink 3 százaléka készül arra, hogy csatlakozik az akcióhoz és maga is jelentkezik a rendőrségen. A közel egy hétig tartó szavazásra összesen 6393 voks érkezett szerda délelőttig.

A Kendermag Egyesület kezdeményezésével szemben ellenakciót indított az Ifjúsági Kereszténydemokrata Szövetség. Ők azt kérik az önfeljelentőktől, hogy ne csak magukat jelentsék fel, hanem azt is, akitől a drogot vásárolták. "Ha nem adnak információkat a kábítószer-kereskedő hálózatok általuk megismert részéről, úgy ezt csak elvtelenségi mozgalomnak nevezhetjük" - vélekednek az Ifjúsági Kereszténydemokrata Szövetség tagjai. A Teve utcai székháznál szerdán megjelent tucatnyi ifjú kereszténydemokrata aktivista táblákkal hívta fel az önfeljelentő kendermagosokat, ne reklámozzák a drogot, és jelentsék fel dealerüket is. Juhász Péter, a Kendermag Egyesület elnökhelyettese, aki ugyancsak megjelent a rendőrség épülete előtt, kijelentette: a törvénynek a kereskedőket kellene üldöznie, és ha valóban az a cél, hogy a dílereket adják fel a fogyasztók, akkor annak az a módja, hogy "a fogyasztást vegyék ki" a büntető törvénykönyvből. Szerinte jelenleg nem várható el, hogy a fogyasztók feljelentsék azt, akitől a kábítószert vették, mert "senki nem spicli". Szerdán újabb kendermagosok mentek be a rendőrségre és jelentették fel magukat kábítószer-fogyasztás miatt. Az akció kezdete óta több mint 200 ember lépett be az egyesületbe, így fejezve ki szolidaritását fellépésük mellett. 