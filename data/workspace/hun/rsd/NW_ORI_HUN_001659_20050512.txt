Óvodások rajzoltak arcot a fáknak

Gyerekrajzok lepték el a XI. kerületi Hamzsabégi út melletti park fatörzseit. A fák nem csak kiállítóhelyként szolgálnak, a környékbeli óvodások ugyanis azt a feladatot kapták, hogy képzeljék el a fák arcát és rajzolják rá az üres papírokra. Volt, aki királylánynak képzelte a fákat, sokan inkább madarakat és virágokat rajzoltak.

Mosolygós arcokat, madarakat, virágokat ábrázoló színes gyerekrajzok borítják a XI. kerületi Hamzsabégi út melletti park fatörzseit. Az először arra járók számára különös látványt nyújtanak a telerajzolt fák, a környékbeliek viszont már tudják, hogy miről van szó. A Nyitnikék Óvodában ugyanis hagyomány, hogy a gyerekek a parkban rajzolnak a madarak és a fák napján, május 10-én - tudtuk meg az óvoda vezetőjétől, Karkus Mihálynétől. 

A fatörzsek nem csak egyszerűen kiállítóhelyként szolgálnak, hanem a gyerekek azt a feladatot kapták, hogy rajzoljanak arcot a fáknak. A fákra üres papírokat, "maszkokat" helyeztek, aztán a gyerekek megnézegették, megtapogatták a fákat és lerajzolták, hogy milyen arcot képzelnek nekik. Idén összesen 130 óvodás vonult ki a parkba és rajzolta tele a fákat. Tavaly egy nagy lepedőt feszítettek ki, arra rajzolhattak a gyerekek, de a lepedő három nap múlva eltűnt, idén ezért választottak más megoldást. A gyerekek rajzait a fák arcáról péntekig lehet megnézni a Móricz Zsigmond tér közelében lévő parkban.