Cunami-segély tette rendbe a Srí Lanka-i büdzsét

Jelentős államháztartási többletet jelentett a Srí Lanka-i jegybank. A tavaly még komoly deficit sújtotta országban a decemberi, pusztító cunami okozta károk enyhítésére utalt segélynek köszönhető a bevétel-növekedés. Jelentések szerint az idegenforgalom is kezd talpra állni az országban.

Jelentős többletet jelentett a 2005-ös első negyedévre a Srí Lankai Nemzeti Bank. Az ország büdzséje egy évvel ezelőtt 205 millió dolláros deficittel küzdött. Az idei első három hónap után viszont a szükségesnél 179 millió dollárral van több az államkasszában - tudósít a BBC News.

A jegybank szerint a jelentős növekedés a cunami segélyeknek köszönhető. A tavaly decemberben egész Délkelet-Ázsián végigsöprő szökőár után nagy összegű segély áramlott a térségben. Srí Lankának, ahol a víztömeg romba döntötte a parti épületeket, és 31 000 életet követelt, összesen kétmilliárd dollárt ígértek a segíteni szándékozó államok.

Nem csak állami pénzek vándorolnak az országba: számos, külföldön élő srí lankai utalt haza kisebb nagyobb összegeket a kárelhárításra és a helyreállításra - ez is jelentősen hozzájárult ahhoz, hogy mostanra többlet mutatkozik az ország költségvetésében.

Ugyanakkor srí Lanka turisztikai ipara is kezd talpra állni. Sokan attól tartottak a cunami után, hogy drasztikus visszaesik majd a térség idegenforgalma. A negyedéves jelentés szerint a 2005-ös forgalom csak hárommillió dollárral marad el az egy évvel ezelőtti 94 millió dollártól.

Az ország kormánya ugyanakkor tervet tett közzé az idegenforgalom fejlesztésére: kikötőket építenek és kibővítik Colombo nemzetközi repülőterét. A 700 millió dolláros költségvetésű projektből 100 millió dollárt Srí Lanka áll, a többit a régió donorállamai, elsősorban Kína és India adják össze.