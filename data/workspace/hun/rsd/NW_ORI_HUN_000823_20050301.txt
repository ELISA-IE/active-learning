Szonda: lanyha a választási kedv

Csupán a lakosság 44 százaléka tekinthető biztos pártválasztónak, ennyien mutatnak aktivitást és kiállást kedvelt pártjuk mellett - derül ki a Szonda Ipsos legutóbbi felméréséből, melyet a Népszabadság ismertet. A kutatás szerint a pártok közül háromnak van esélye arra, hogy bejusson a parlamentbe.

A lakosság 44 százaléka támogatja aktívan valamelyik pártot - a Szonda Ipsos legutóbbi közvélemény-kutatása szerint. Főleg a diplomások között vannak biztos pártválasztók - kétharmaduk elkötelezett valamelyik párt felé. Biztos pártválasztó még a fővárosiak és a középkorúak fele is. A körükben végzett felmérés szerint a voksok 49 százalékát a Fidesz, 41 százalékát az MSZP kapnák, ha most lennének választások. Hat százalék jzutna az SZDSZ-nek, a maradék 4 százalékon osztozna a többi párt. 

A választópolgárok 6 százaléka, részt venne egy mostani választáson, ám még nem tudja melyik párt mellett foglalna állást. Az aktív bizonytalanok félmilliós csoportja egyenlően oszlik el az ország minden területén a lakosság minden rétegében - olvasható a Népszabadságban. 

A lakosság 13 százaléka - körülbelül egymillió ember - ugyanakkor szimpatizál valamelyik párttal, ám bizonytalan abban, hogy elmenne-e szavazni. Közülük minden harmadik negyedik az SZDSZ, vagy az MDF híve. Az ilyen várakozó álláspont főként a fiatalok körében figyelhető meg. 

A kedvenc párttal nem, és csak mérsékelt választási kedvvel rendelkezők a lakosság öt százalékát teszik ki. Ennek a hezitáló csoportnak a tagjai a társadalmi középrétegekben mutatnak átlag feletti számot. 

A lakosság nagyjából egyharmada ugyanakkor távol van a politika világától. Vagy egyáltalán nem venne részt egy szavazáson, vagy egyik pártot sem favorizálja. 14 százaléknál egyik sincs meg. Ők főleg az alacsony iskolázottságú, szakképzetlen rétegekben találhatók - derül ki a Népszabadság írásából. 