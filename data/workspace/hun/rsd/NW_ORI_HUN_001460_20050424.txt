Másodszorra próbál képviselőt választani Sopron

Az időközi országgyűlési választáson vasárnap 17.30 óráig 24,07 százalékos volt a részvételi arány Sopronban és környékén, a Győr-Moson-Sopron megyei 7. számú választókerületben. A választóknak a fideszes Szájer József megüresedett helyéről kell dönteni, miután a politikus az Európai Parlament képviselője lett. Tavaly novemberben már megpróbálták betölteni a mandátumot, akkor azonban érvénytelen lett a választás.

Sopronban április 24-én másodszor próbálnak dönteni egy megüresedett egyéni országgyűlési képviselői hely sorsáról. Először 2004 novemberében járultak az urnák elé a polgárok, akkor azonban érvénytelen lett a választás, mert a a részvételi arány nem érte el a 25 százalékot. Az időközi választást azért kellett kiírni, mert a fideszes Szájer József, a térség eddigi képviselője az Európai Parlament tagja lett, ezért a parlamentben megüresedett a mandátuma.

A mostani szavazás akkor lesz érvényes, ha az 51 ezer választópolgárnak több mint a fele elmegy szavazni, és a jelöltek valamelyike a leadott voksok több mint ötven százalékát megkapja. Ha az első forduló nem lesz érvényes, akkor május 8-án megtartják a második fordulót is, ekkor már 25 százalék az érvényességi határ.

A választásokon hét jelölt indul. A Fidesz ismét Firtl Mátyást indítja, az MSZP a 31 éves Csák Ferencet. Az SZDSZ Kóczán Lászlót, az MDF Nagy Tamást  jelölte újra. Jelöltette magát még a MIÉP-es Sárdy Barbara és a Jobbik Magyarországért Mozgalom Párt támogatottja, Kirkovits Balázs. A tavaly még függetlenként próbálkozó Friedl László Mihály most a Magyar Vidék és Polgári Párt képviseletében szeretne képviselő lenni.