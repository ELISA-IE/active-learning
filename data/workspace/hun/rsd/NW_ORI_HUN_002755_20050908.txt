Pánikgombbal riaszthatnak az idősek

Ezer, Győr megyében élő idős ember otthonában helyeztek el olyan pánikgombot, amivel szükség esetén szociális munkásoktól kérhetnek segítséget.  A rendszerben részt vevő rászorultakról adatlapot készítenek, így a szociális munkás azzal is tisztában van, hogy a segítséget kérő milyen betegségben szenved. A pánikgombos rendszerrel anélkül tudnak a rászorultakról gondoskodni, hogy bentlakásos intézménybe kényszerülnének.

Több mint ezer idős és egyedülálló embert láttak el augusztusban a Győr-Moson-Sopron megyei Téten, valamint a környező településeken olyan a jelzőrendszerrel, amivel szükség esetén azonnal tudják riasztani a 24 órás ügyeletben álló szociális munkásokat. Szabó Ferenc, Tét polgármestere az [origo]-nak elmondta: a szociálisan rászorulókat egy csuklóra vagy nyakra szerelhető pánikgombbal látják el, amivel rosszullét vagy bármilyen más probléma esetén jelezhetnek. A jelet pedig egy telefonhoz kapcsolódó készülék (helpbox) továbbítja a diszpécserközpontnak. 

A vezetékes telefon 20-40 méteres körzetén belül működő rendszer így kétirányú kommunikációt tesz lehetővé a rászoruló és a központban ülő szociális munkás között. Az ápoló pedig a segélykérő közlése alapján értesíteni tudja a mentőket, a tűzoltókat vagy a rendőrséget. Szabó elmondta: a szociális munkások feladatát megkönnyíti, hogy a rászorulókról a készülék kihelyezése előtt adatlapot készítenek, ami a név, lakcím, rokonok elérhetősége mellett, azt is tartalmazza, hogy a segélykérő szenved-e valamilyen betegségben, illetve, hogy milyen gyógyszert szed. 

A jelzőrendszeres házi segítségnyújtási rendszer kiépítését a szociális ellátásokkal kapcsolatos jogszabályok decemberi módosítása teszi lehetővé. A rendszer 24 órás felügyeletet biztosít a rászorultaknak, méghozzá anélkül, hogy bentlakásos intézménybe kellene költözniük. A hálózatot pedig a feladatot átvállaló cég a rendszerben részt vevő rászorultak után járó állami normatívból tudja működtetni. Zelenák Zoltán, a Tét környéki hálózatot működtető HB Security Kft. egyik tulajdonosa az [origo]-nak elmondta: a cég jelenleg országosan 4300 készüléket működtet, az év végéig azonban várhatóan 10 ezerre nő a kihelyezett pánikgombok száma. A HB Security jelenleg még Csorna és Pápa környékén üzemeltet hasonló rendszert.