A svéd melegek adhatnak először vért

A svéd miniszterelnök szerint lehetővé kellene tenni a melegeknek is, hogy vért adjanak. Magyarországon továbbra sem használják annak a véradónak a vérét, aki a vérvételt megelőző kérdőívben elismeri, hogy volt, illetve van homoszexuális kapcsolata, bár a törvények szerint mindenki adhat vért, aki egészséges és elmúlt 18 éves. Jogvédők állítják, hogy ez a fajta megkülönböztetés nem csökkenti, hanem növeli a kockázatát annak, hogy fertőzött vér kerüljön a rendszerbe.

Lehetővé kell tenni, hogy a melegek is adhassanak vért vagy adományozhassák szerveiket - idézi a Pride.hu Göran Persson svéd miniszterelnök kijelentését. Magyarországhoz, az Európai Unió több országához, Kanadához és az Egyesült Államokhoz hasonlóan Svédországban sem adhatnak jelenleg vért a melegek.

"Ki adhat vért? Mindenki, aki egészséges, betöltötte a 18. életévét és még nincs 65 éves" - olvasható a véradásokat szervező Országos Vérrellátó Szolgálat (OVSZ) internetes oldalán, azonban a válasz nem egészen pontos. Magyarországon ugyanis a melegeket kizárják a véradásból. Előtte ugyanis ki kell tölteni egy úgynevezett önkizáró nyilatkozatot, ahol betegségekről, egészségügyi problémákról kérdezik a véradót. Ha valaki igennel válaszol arra a kérdésre, hogy homoszexuális vagy egynemű kapcsolatot létesített, akkor leveszik ugyan tőle a vért, de nem használják fel vagy nem is vesznek tőle vért.

Az 1997-es egészségügyi törvény annyit határoz meg, hogy "a véradót - saját, illetve az általa adott vérből előállított vérkészítményt kapó beteg egészségének védelme érdekében - a véradásra való alkalmassága tekintetében ki kell vizsgálni. Ennek során a véradó köteles a saját egészségi állapotáról, valamint életviteléről - amennyiben az a vér útján átvihető fertőző betegségek szempontjából jelentős - a vizsgálatot végző orvos kérdésére felvilágosítást adni".

A Pride.hu szerint az AIDS feltűnése miatt szigorították meg a véradásra vonatkozó szabályokat. A kezdeti időkben ugyanis a HIV-fertőzöttek elsősorban a melegek köréből kerültek ki. Azóta azonban jelentősen megnőtt a fertőzöttek aránya a heteroszexuálisok körében is. Az EU is a HIV-fertőzések miatt vezetett be olyan ajánlást, hogy aki 1977 óta vele azonos neműekkel szexuális kapcsolatot létesített, az nem lehet önkéntes véradó - írja a lap.

Juhász Géza, a Habeas Corpus munkacsoport vezetője szerint ugyan növekszik a fertőzött heteroszexuális nők aránya, de eddig Magyarországon nem fordult meg az a tendencia, ami miatt a szigorítást bevezették: továbbra is a melegek vezetik a HIV-statisztikákat. Juhász szerint mégis problémát jelent az önkizáró nyilatkozatban feltett kérdés, mivel "nem mindegy, hogy statisztikai adatokból milyen módon következtetünk az egyén állapotára".

Juhász szerint a megoldás az lenne, hogy nem azokat szűrik, akik valamilyen veszélyeztetett csoporthoz tartoznak, hanem azokat, akik ténylegesen is kockázatos életet élnek. A jelenlegi módszer ugyanis - állítja Juhász - indokolatlanul zárja ki azokat a melegeket, akik valamilyen okból nem élnek szexuális életet vagy monogám kapcsolatuk van és így vérük nem jelent komolyabb veszélyt mint a heteroszexuális pároké. Ha például a kockázatos szexuális magatartásra kérdeznének rá, akkor mind az egynemű, mind a heteroszexuális emberek közül ki lehetne szűrni azokat, akik tényleges veszélyt jelentenek. Ugyanakkor azt Juhász is elismerte, hogy az emberek többsége nem szívesen válaszol ilyen jellegű kérdésekre.

A mostani rendszer azért is veszélyes, mert - mint Juhász és a Pride.hu állítja - sok meleg, aki szeretne vért adni, letagadja homoszexualitását, mivel úgy gondolja, hogy nem veszélyeztetett. Juhász szerint azonban elképzelhető, hogy hiányos ismeretekre alapozza meggyőződését és valójában fertőzött. "Nem jó az emberek önkényére támaszkodni, jobb lenne velük elbeszélgetni" - mondta.

Az [origo] érdeklődött a véradásokat lebonyolító Magyar Vöröskeresztnél, hogy mi indokolja a melegek kizárását a véradásból. A szervezet munkatársa azonban a véradásokat szervező és az orvosi ellenőrzést végző Országos Vérellátó Szolgálathoz irányított. A szolgálatnál kérdéseinkre azt válaszolták, hogy "több olyan fertőző betegség is van, amely szexuális úton terjed, ezért fontos már az önkizáró nyilatkozatban lehetőséget adni a donornak, hogy ha esetleg ilyen fertőzése van, maga jelezze azt. Ez egy biztonsági elem a véradás rendszerében, hogy a fertőző betegségeket minél korábbi szakaszban kiszűrjük". Az OVSZ ezen kívül azt is közölte "a levett vért csak abban az esetben nem használják fel, ha laboratóriumi vizsgálatok kimutatják a vérben a fertőzést, vagy ha a donor maga kéri, hogy a leadott vér ne kerüljön felhasználásra".