Ismét megbukhat az ügynöktörvény

Tovább húzódik az ügynökkérdés rendezése. Az alkotmánymódosítás kudarca miatt az MSZP elhalasztatja az ügynöktörvény tervezetéről való zárószavazást, amelyre hétfőn került volna sor. A kudarc miatt a szocialisták és a fideszesek egymást vádolják.

Az előterjesztő, az MSZP-s Burány Sándor kérésére elhalasztják az ügynöktörvény jövő hétre tervezett zárószavazását. A politikus azzal indokolta ezt, hogy hétfőn elbukott az ehhez kapcsolódó alkotmánymódosító javaslatuk, és enélkül szerintük nem állná ki az alkotmányosság próbáját a javaslatuk.

"Amíg nincs alkotmánymódosítás, addig nem lesz zárószavazás az ügynöktörvényről" - jelentette ki Burány Sándor, hozzátéve, hogy az alkotmánymódosító javaslatukat a héten sürgősséggel terjesztik a parlament elé. A politikus "sumáksággal" vádolta a Fideszt, mivel több mint száz képviselőjük annak ellenére nem szavazott, hogy bent ültek az ülésteremben. Így szerinte hiába ígérték meg, hogy támogatják az alkotmánymódosítást és szavazott igennel 49 képviselőjük, azért bukott el a javaslat, mert a többségük "a plafont nézte szavazás helyett". "Kíváncsi vagyok, hogy az ismételt szavazáson támogatja-e a Fidesz a javaslatot, avagy sem" - jegyezte meg Burány.

A fideszes Demeter Ervin ellenben az MSZP-t okolta a kudarcért. "Először a saját háza táján kell körülnézniük a szocialistáknak, mivel 8 MSZP-s képviselő nem szavazott igennel, valamint 7 SZDSZ-es sem" - hívta fel a figyelmet a volt titokminiszter, aki elmondása szerint pont annyi képviselőjük szavazott, hogy ha a kormánypárti képviselők fegyelmezetten szavaztak volna és az MDF-es képviselők is támogatták volna az alkotmánymódosítást, akkor meglett volna a kétharmados többség. "A kormánypártok feladata, hogy a javaslatukhoz szükséges támogatást biztosítsák" - tette hozzá. 

A kétharmados többséghez azonban az összes kormánypárti és MDF-es képviselő igen szavazata sem lett volna elég a 49 fideszes igennel együtt sem, még néhány független képviselőnek is igennel kellett volna szavaznia. Demeter szavaiból kiderült, hogy tudatosan kicentizték, hogy hány igen szavazatot adjon a frakció. Maga Demeter Ervin sem támogatta a javaslatot. Elmondása szerint azért, mert nemzetbiztonsági szempontokat vett figyelembe a döntésénél.

Abban az esetben, ha a Fidesz továbbra sem támogatja az alkotmánymódosítást, egy új ügynöktörvény-javaslatot fog kidolgozni az MSZP. Ez csak a közszereplőkre szűkítené a nyilvánosságot, így a nem közszereplő ügynökök és együttműködők személye továbbra is titokban maradhat, hacsak le nem buktatja őket egykori áldozatuk.