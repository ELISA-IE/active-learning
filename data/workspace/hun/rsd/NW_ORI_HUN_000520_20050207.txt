Elengedik a legszegényebb országok adósságát

A leggazdagabb országok elengedik a legszegényebbek teljes államadósságát a G7-csoport pénzügyminisztereinek hétvégi tanácskozásán született egyezség szerint. Az Egyesült Államok ugyanakkor nem támogatta az újabb Marshall-segély tervét. 

Az adósság-elengedés mintegy 37 országot érinthet, és a hitelezők egyedi vizsgálatok nyomán döntenek a tartozások leírásról - közölte Gordon Brown brit pénzügyminiszter. A döntés szempontja többek között a gazdaságok átláthatósága és a korrupcióellenes harc minősége lesz - tette hozzá a miniszter. 

A legfejlettebb országokat tömörítő G7-tagállamoknak gyorsan kell dönteniük, mert következő, áprilisi pénzügyminiszteri találkozójukig kétmillió gyerek hal meg a nélkülözés miatt - nyilatkozta a BBC-nek a téma egyik szakértője. 

A G7 tagországok arról is megállapodtak, hogy a szökőár által leginkább sújtott országok adósság-visszafizetését átütemezik.

Nem született egyezség ugyanakkor a Brown által javasolt International Finance Facility (IFF) nevű segélycsomagról, amely lehetővé tenné, hogy 10 éven keresztül évi 10 milliárd dolláros hitelt vegyenek fel a legszegényebb országok a leggazdagabbak garanciájával. Az új Marshall tervként is emlegetett elképzelést az Egyesült Államok ellenzi, John Taylor pénzügyminiszter-helyettes szerint "törvényhozási okokból". A politikus ugyanakkor közölte, hogy országa elkötelezett a szegénység csökkentésének ügye mellett, és az elmúlt négy évben évi 1,1 milliárd dollár helyett évi 4,6 milliárdot költött Afrika segélyezésére. 