Internetre kerülhetnek az ügynöklisták

A kormánypártok feltennék az összes ügynökaktát az internetre, így ha ez megvalósulna,a világháló segítségével bárki megtudhatná, hogy miket jelentett például Medgyessy Péter volt kormányfő szt-tisztként az előző rendszerben. Az MSZP és az SZDSZ továbbá erősítené a civil kontrollt az iratátadás kérdésében.

A kormánypártok felraknák az internetre az ügynökaktákat - derült ki az MSZP és SZDSZ képviselőjének egyeztetése nyomán. Ez azt jelentené, hogy az Állambiztonsági Szolgálatok Történeti Levéltárában levő anyagokat bedigitalizálnák, és a világháló segítségével bárki olvashatná a jelentéseket, így például megtudhatnánk, hogy miket jelentetett Medgyessy Péter D-209-es szt-tisztként. "Ezt persze úgy oldanánk meg, hogy a megfigyeltek és egyéb áldozatok személyiségi jogait ne sértsük, így az intimszférára vonatkozó adatok továbbra sem lennének nyilvánosak" - mondta Fodor Gábor (SZDSZ).

 

"Erősítenék a civil kontrollt az iratátadás során, mivel eddig elsősorban a titkosszolgálati érdekek érvényesültek, hogy mely iratok maradhatnak a szolgálatoknál, és melyek kerülhetnek át a levéltárban" - mondta Fodor Gábor, aki emlékeztetett arra, hogy a jelenlegi háromfős iratátadó bizottság mandátuma egy hónap múlva lejár. A készülő törvényjavaslatban szűkítenék azokat a (nemzetbiztonsági) szempontokat, amelyek alapján vissza lehet tartani a dokumentumokat. A politikus emlékeztetett arra, hogy az iratátadás korántsem volt teljes, például az szt-tisztek anyagai még mindig a szolgálatoknál vannak. Az iratátadás során például a titkosszolgálatok az iratok egyhatodát (120 ezer tételből mintegy 20 ezret) maguknál szerették volna tartani, és a megtartani kívánt anyagokból ezer körülit bírált felül az iratátadó bizottság, és ment át végül a levéltárba.

A két kormánypárt azt is vizsgálja, hogy szükséges-e alkotmánymódosítás a javaslataik megvalósítására - mondta Burány Sándor (MSZP). A két párt ugyanis eltérően vélekedik erről a kérdésről: az SZDSZ szerint nem szükséges alkotmánymódosítás, míg az MSZP szerint igen. A jövő héten ezért tovább folytatják az egyeztetéseket.

 

Demeter Ervin, a Fidesz országgyűlési képviselője, volt titokminiszter az MTI-nek azt mondta: a Fidesz jó felvetésnek tartja és támogatja az iratok átadásának felülvizsgálatát. "Úgy gondoljuk, hogy a legalkalmasabb erre a feladatra az Országgyűlés Nemzetbiztonsági Bizottsága, hisz ezt egy kétharmados törvény hatalmazza fel a nemzetbiztonsági szolgálatok ellenőrzésével. Valóban ennek a kezébe kellene tenni az iratfelülvizsgálat kérdését" - jelentette ki a politikus, aki tagja a bizottságnak.

 

Hozzátette: támogatnak, minden olyan erőfeszítést, amely a közélet megtisztítását szolgálja, egyelőre azonban azt tapasztalják, hogy az MSZP két hónapja bejelentett szándéka ellenére, még nem tudott törvényt alkotni a kérdésről. Demeter Ervin, az internetes hozzáférhetőséget technikai részletkérdésnek nevezte, amely azonban "jól hangzik", és "kicsit azt igyekszik leplezni, hogy nem nagyon haladnak a törvény előkészítésével".