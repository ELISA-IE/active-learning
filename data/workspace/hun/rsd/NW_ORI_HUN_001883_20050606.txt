Lengyelországban terjeszkedik az Aegon

A holland Aegon biztosító 100 százalékos tulajdonosa lesz Lengyelország vezető biztosítójának, a Nationwide Polandnak - tudatta hétfőn közleményében a holland biztosító.

Az ügyletet - amelynek pénzügyi részleteit nem közölték - az év második felében tervezi lezárni az Aegon.

A Nationwide Poland - amely az akvizíció után felveszi az Aegon Poland nevet - Lengyelországban piacvezető a befektetéshez kötött életbiztosítás terén, tavaly 237 millió euró vagyont kezelt, bruttó díjbevétele 157 millió euróra rúgott.

Michal Biedzki, a Nationwide Poland vezérigazgatója marad az Aegon élén, s a holland társaság egyúttal kinevezte Kepecs Gábort, az Aegon Magyarország Rt. vezérigazgatóját az Aegon közép-kelet-európai üzletágának vezérigazgatójává.