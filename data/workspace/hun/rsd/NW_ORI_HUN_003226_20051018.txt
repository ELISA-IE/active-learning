A Szentendrei út felújítása zavarta a legtöbb fővárosit

A fővárosiak elviselik a közlekedési nehézségeket a jobb utak reményében, és idén a felújítási dömping miatti káosz kisebb volt mint várták. Minden második fővárosi úgy véli, idén lényegesen javult az utak minősége, de további felújítás is szükséges - írja a Népszabadság egy felmérés alapján. 

A Capital Research júniusban és szeptemberben készített, ötszáz fős reprezentatív mintájú közvélemény-kutatást a fővárosi útfelújításokkal kapcsolatban. A Népszabadság által ismertetett felmérés során a megkérdezettek többsége leggyakrabban a Szentendrei út, az Üllői út, a Bajcsy-Zsilinszky út és a Keleti pályaudvar környékét említette, mint felújítási helyszínt. A többséget a Szentendrei úti felújítás zavarta a leginkább, de sokan említették a 2-es metró felújítását is, mint jelentős kényelmetlenséget okozó beruházást. A fővárosiak ugyanakkor jóval nagyobb káoszra számítottak, mint amit végül megtapasztaltak. A válaszadók kétötödét nem zavarták az útlezárások. 

Szeptemberre minden megkérdezett úgy vélte, hogy az előző nyárhoz képest nem lett nehezebb Budapesten közlekedni, és megkétszereződött a tavalyhoz képest javulást érzékelők száma is. A munkálatokkal a válaszadók alig három százaléka volt elégedetlen, a többség ötből 3,8-es osztályzatra értékelte, ahogy a beruházásokkal kapcsolatos kommunikációt is. 

A felmérésből kiderül: a budapestiek szerint megérte elviselni az felújításokat. Júniushoz képest 17 százalékkal nőtt azok aránya, akik szerint javult az utak állapota, a fővárosiak többsége ugyanakkor még mindig az utakkal a legelégedetlenebb. Az útminőség a felújítási dömping után is csak kettes alát kapott. A válaszadók 80 százaléka szerint minden évben legalább ennyi utat kellene felújítani, még a torlódások árán is. 

A felújítási program javított a fővárosi önkormányzat megítélésén is. Az előúző felméréshez képest hét százalékkal csökkent a városházával nagyon elégedetlenek aránya, a nagyon elégedetteké pedig négy százalékkal emelkedett. A hivatal munkájára júniusban 2,6-os, szeptemberben viszont már 2,9-es osztályzatot adtak - derül ki a Népszabadság írásából.