A volt MDF-esek nem paktálnak le Szilivel

A független képviselőnek számító, az MDF-ből kizárt képviselők úgy döntöttek, megmutatják, hogyan szavaznak a titkos államfőválasztáson. Így nem lehet majd őket azzal vádolni, hogy titokban megegyeztek az MSZP-vel. Ha minden képviselő enged a frakciófegyelemnek, akkor így Sólyom László számít biztos befutónak.

Az ellenzéki képviselők határozottan állítják, hogy nem szavaznak majd Szili Katalinra, az MSZP jelöltjére az államfőválasztáskor. A köztársasági elnökválasztás első és második fordulója hétfőn lesz, a harmadik fordulót kedden tartják. A szavazás titkos, de egyes képviselők jelezték, inkább megmutatják szavazólapjukat, csak ne vádolhassák őket azzal, hogy összejátszanak az MSZP-vel.

Mivel a Fidesz és az MDF Sólyom László volt alkotmánybírót támogatják, az SZDSZ pedig nem szavaz. Ha minden frakció fegyelmezetten voksol, akkor Szili 178 MSZP-s, Sólyom pedig 169 fideszes és 8 MDF-es (összesen 177) szavazatra számíthat. Ezen kívül Sólyomot erősítheti a 11 független - főleg volt MDF-es - képviselő nagy része is.

Amikor az SZDSZ bejelentette, hogy nem mennek el szavazni, akkor Göndör István, az MSZP frakcióigazgatója azt mondta, bíznak abban, hogy az ellenzékből is lesz, aki Szilire szavaz. Ezt szerdán is megerősítette, sőt, abban is bízott hogy akár kétharmados többséget is kaphat a szocialista jelölt. Dávid Ibolya, az MDF elnöke szintén szerdai közleményében így fogalmazott: "a szocialisták egy-egy sértett honatya megkörnyékezésével próbálják elérni a jelöltjük megválasztását".

Dávid kijelentésével az MDF frakcióból kizárt, jelenleg függetlenként politizáló, és Nemzeti Fórum néven önálló szervezetet alapító politikusokra gondolhatott. A sajtóban korábban is megjelentek hírek arról, hogy a függetleneket győzködi az MSZP, bár ezt Göndör István kategorikusan tagadta.

Horváth Balázs, a volt MDF-es függetlenek egyike az [origo]-nak nem kívánt arra válaszolni, hogy megkeresték-e őket az MSZP-sek. Utalt viszont arra, hogy ők nem mennek bele titkos alkuba: "Nem véletlen, hogy úgy döntöttünk a múlt héten, hogy a Nemzeti Fórum tagjai megmutatják szavazataikat". Vagyis rájuk nem számíthat Szili.

A függetlenek közül csak hárman nem tartoznak a nemzeti fórumosok közé: Boros Imre, Körömi Attila és Balogh Gyula. Közülük az utóbbi két képviselő Rácz Sándor 56-os forradalmárt akarta jelölni elnöknek, és mivel ehhez nem találtak még 48 képviselőt, így ők valószínűleg érvénytelenül szavaznak. Ebben az esetben (a Nemzeti Fórumban politizálókkal együtt) a mérleg Sólyom javára billen 185-178 arányban. Szilinek így  8 SZDSZ-es vagy 4 ellenzéki, illetve független szavazat kellene, de ennek összeszedése problémásnak tűnik.

Csapody Miklós, az MDF képviselője határozottan állította, hogy a nyolc tagú frakciójából senkit sem győzködtek a szocialisták, és kizárt, hogy tőlük valaki átszavazzon. Lapinformációk szerint a Fidesz-frakció is ügyel arra, hogy ne legyen átszavazás. A KDNP-elnökként is működő Semjén Zsolt fideszes képviselő szerdán azt mondta Debrecenben, hogy a fideszes, az MDF-es és a független képviselők egységesen Sólyomra szavaznak majd. Korábban felmerült, hogy a Fidesz és az MDF is nyilvánosan szavazna a titkos választáson, hogy kizárják az esetleges átszavazásokat.Nem lesz rendkívüli MSZP-kongresszusHiller István, az MSZP elnöke cáfolta egy esetleges rendkívüli kongresszus összehívásának hírét csütörtökön Budapesten újságíróknak. "Nem igaz a hír" - mondta a pártelnök arra a kérdésre, hogy összehívják-e az MSZP rendkívüli kongresszusát hétfőn este, amennyiben Szili Katalint nem választják meg az első fordulóban köztársasági elnökké. Az MSZP alapszabálya szerint ugyanis csak a kongresszus állíthat köztársaságielnök-jelöltet. "Ha az első fordulóban nem választják meg Szili Katalint, akkor második forduló lesz, aztán harmadik forduló, aztán Szili Katalin lesz a köztársasági elnök" - közölte Hiller István. 