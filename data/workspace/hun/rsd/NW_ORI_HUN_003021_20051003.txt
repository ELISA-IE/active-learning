Hétfőtől változott a BÉT kereskedése

A Budapesti Értéktőzsde (BÉT) kereskedési rendszerében hétfőtől, vagyis október 3-tól néhány apróbb módosítás lépett életbe. A záró ár meghatározásához például egy záró szakaszt vezettek be, ami fél öt után 5-6 percig tart.

Apróbb változások történtek hétfőtől a Budapesti Értéktőzsde (BÉT) kereskedésében, változik például a záró ár meghatározása, illetve a nyitó szakasznál is történtek időpont eltolódások - mondta el az [origo]-nak Kraxner István, a BÉT kereskedési igazgatója.

A záró ár meghatározásához a nyitó szakaszhoz hasonlóan működő záró szakasz kerül bevezetésre. Az új szakasz fél öt után kezdődik és körülbelül. öt percig tart. A pontos zárás - és ezzel együtt az ajánlatok párosítása - az ötödik percet követő egy percen belül következik be véletlenszerűen. A végső ár az ebben az időszakban kialakult egyensúlyi ár lesz. A változás piaci igények alapján történt, annak érdekében, hogy még a gyanúja se merülhessen fel egy esetleges manipulációnak.

Kisebb módosítások lépnek éltbe a nyitó szakasznál is. Az ajánlatokat az eddig megszokottnak megfelelően reggel fél kilenctől kilenc óráig lehet beadni, viszont a fentiekhez hasonlóan a szakasz zárása itt is véletlenszerűen következik be 9 óra és 9 óra 1 perc között. Ezután csökken a kilenc óra öt percig tartó szünet, a szabad szakaszi kereskedés ugyanis kilenc óra kettő perckor indul.