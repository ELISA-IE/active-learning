A mostani rendszer

Jelenleg Magyarországon úgynevezett vegyes választási rendszer van érvényben. Az arányos és a többségi elv egyszerre érvényesül.

Van 176 egyéni választókörzet, ahol az a személy lesz képviselő, aki az első fordulóban megkapja a szavazatok több mint ötven százalékát. Ha ez az első fordulóban egyik jelöltnek sem sikerül, akkor második fordulót kell tartani, ahol mindenki újra indulhat, aki az első fordulóban legalább tizenöt százalékot elért. E szabályt tovább árnyalja, hogy ha nincsenek legalább hárman tizenöt százalékosak, akkor az első három indulhat a második fordulóban. 

Az emberek azonban nem csak személyekre, hanem pártokra is szavazhatnak, mégpedig az úgynevezett területi listákra, amelyek megyénként szerveződnek. Területi listáról 152 fő szerezhet mandátumot, itt egyszerűen arányosan elosztják a megyei szavazatokat. Ezenkívül létezik egy kompenzációs lista is, az országos lista. Erre nem lehet szavazni, de attól még létezik, hiszen ötvennyolc képviselő innen jut be. Az országos listát a töredékszavazatok mozgatják: vagyis összeadják azokat a szavazatokat, amelyeket azon egyéni jelöltekre adtak, akik nem jutottak be, és ezek aránya szerint további képviselőket lehet bejuttatni. Tehát az a párt delegálhat több képviselőt az országos listáról, amelyik kevesebbet nyert egyéniben, hiszen a sok második-harmadik helyezettre leadott szavazatot átcsúsztatják az országos listára. Ha például mind a 176 egyéni körzetben ugyanannak a pártnak a jelöltje győzne, akkor az a párt senkit sem küldhetne a parlamentbe az országos listájáról (illetve a területi listás töredékszavazatok alapján lehet, hogy mégis, de a modell érthetősége kedvéért ezt most felejtsük el). 

A helyzetet tovább árnyalja az úgynevezett ötszázalékos küszöb. Ez azt jelenti, hogy annak a pártnak az országos listája semmit sem ér, sőt a területi listás eredményeit sem veszik majd figyelembe, amely a területi listáira országos összesítésben nem kapott legalább öt százalékot. Országos listát pedig csak az a párt állíthat, amelynek legalább hét területi listája van a húszból (19 megye + Budapest), területi listát pedig csak az állíthat, amely az adott megye választókörzeteinek legalább negyedében és minimum két helyen tud egyéni jelöltet állítani, egyéni jelölt pedig az lehet, aki összegyűjt a választókörzetében 750 ajánlást, más néven kopogtatócédulát.

Most visszatérhet a reformok megismeréséhez!