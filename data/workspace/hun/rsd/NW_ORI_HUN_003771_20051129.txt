Kis forgalom mellett csökkent a BUX

A budapesti értéktőzsde részvényindexe, 1,56 százalékkal csökkent kedden. A BUX 21 450,75 ponton állt záráskor. Elemzők szerint a a forgalom alacsony volt, a vezető részvények "csendesen csökkentek". Kivétel az Egis volt, amely történelmi csúcson végzett.

A Budapesti Értéktőzsde részvényindexe, a BUX 339,12 pontos csökkenéssel, 21.450,75 ponton zárt kedden, ez 1,56 százalékkal alacsonyabb a hétfői záróindexnél. A részvénypiac forgalma 12,3 milliárd forint volt, a vezető részvények mindegyike gyengült az előző napi záráshoz viszonyítva.

 

Farkas Róbert, a Takarékbank üzletkötője elmondta: alacsony forgalomban folytatódott a hétfői kereskedés végén elkezdődött csökkenés, amely a múlt hét második felében tapasztalt növekedési trendet váltotta fel. Az index alakulásának irányát a Mol jelölte ki, de a "csendesen csökkenő" OTP is kivette a részét - tette hozzá. Farkas Róbert a Mol visszaesésének lehetséges okaként azt említette, hogy a kormány bejelentése értelmében nem drágul a gáz januárban.

 

Nagy Péter, a HVB Bank üzletkötője "nehezen megmagyarázhatónak" nevezte a BÉT keddi csökkenését, utalván arra, hogy a nemzetközi hangulat pozitív, az európai tőzsdék többnyire felfelé mozdultak el. 

 

A Mol árfolyama 445 forinttal, 2,08 százalékkal csökkent az előző napi záráshoz képest, 20.955 forinton fejezte be a kereskedést, a forgalma 6,1 milliárd forint volt. Az OTP árfolyama 3 milliárd forintos forgalom mellett 180 forinttal, 2,41 százalékkal 7.290 forintra esett. A Richter 1,3 milliárd forintos forgalomban 5 forinttal, 0,01 százalékkal 38.300 forintra gyengült. A Magyar Telekom 14 forinttal, 1,43 százalékkal 966 forintra csökkent, forgalma 514 millió forint volt. Az Egis 23.200 forinton, történelmi csúcson végzett, ez 830 forinttal, 3,71 százalékkal magasabb az előző napi záróáránál. A papír forgalma 457 millió forint volt. A BUMIX 5,27 pontos csökkenéssel, 1.769,96 ponton zárt kedden, a hétfőihez képest ez 0,3 százalékos gyengülés.