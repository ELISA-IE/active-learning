Kitakarítják Andizsánt a külföldi diplomatáknak

Állítólag helyreállítják a megrongálódott épületeket, és felmossák az utcákat Andizsánban a hatóságok a külföldi diplomaták szerdai látogatása előtt. A csoport fogadását - amely a múlt pénteki erőszakos cselekményeket vizsgálja ki - csak nemzetközi nyomással sikerült elérni az üzbég kormánynál.

Külföldi diplomaták érkeztek a kelet-üzbegisztáni Andizsánba, hogy kivizsgálják a múlt pénteki erőszakos cselekményeket. A hatóságok szerint 169 ember vesztette életét, amikor tüntetők közé lőttek a katonák, de a halálos áldozatok száma ennél feltehetően jóval magasabb. 

A diplomaták és velük együtt újságírók azt követően utazhatnak a városba, hogy Nagy-Britannia és más államok is felszólították az üzbég kormányt, hogy engedélyezze a nemzetközi hozzáférést. Kérdés ugyanakkor, hogy a külföldi diplomatáknak lesz-e lehetősége szabadon is vizsgálódni a városban, mivel az üzbég hatóságok ezt várhatóan nem teszik majd lehetővé számukra, csak felügyelet mellett. A kormányzat biztonsági okokra hivatkozik - írja a BBC News.

A helyiek ugyanakkor jelezték: a városi hatóságok felkészültek a nemzetközi látogatásra, nagytakarítás kezdődött, az utcákat vízzel tisztítják, és a zavargások alatt megrongálódott épületek helyreállításához is hozzákezdtek. 

Az üzbég kormány azt állítja, hogy a zavargások hátterében iszlám szélsőségesek állnak, és az erőszakos cselekmények akkor kezdődtek, amikor a tiltakozók megrohamozták a városi börtönt és kiszabadítottak 23 szélsőségest, akik csatlakoztak a tüntetéshez. Szemtanúk szerint ugyanakkor a katonák békésen demonstráló férfiak, nők, gyerekek közé lőttek.