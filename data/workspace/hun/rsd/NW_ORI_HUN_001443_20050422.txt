A bringásoké lesz délután a város

A Föld napja alkalmából, ahogy a világ számos más nagyvárosában, Budapesten is nagyszabású biciklis felvonulást rendeznek péntek délután critical mass (kritikus tömeg) néven, amelynek fő célja, hogy felhívja a figyelmet a kerékpáros közlekedés jelentőségére. A becslések szerint akár tízezres bringástömeg vonulhat végig a főváros lezárt főútjain.

"Eleinte csak másfélezer bringás felvonulóra számítottunk és ennyit mondtunk a rendőrségnek is, amikor bejelentettük a rendezvényt. Most már látjuk, hogy alaposan alulbecsültük a várható létszámot, szóltunk is a hatóságoknak, hogy sokkal több kerékpárossal lehet számolni" - mondta a megmozdulás egyik szervezője, Kürti Gábor, aki megjegyezte: a rendezői gárda létszámát is 150-re emelték. Tavaly szeptemberben, az autómentes világnapon 4 ezren tekertek végig az útvonalon, most ennél is több kerékpárosra számítanak.

A menet délután hatkor indul a Hősök teréről, az Andrássy úton a Kodály köröndnél balra a Rottenbiller utca felé fordul a karaván, majd a Rákóczi út-Erzsébet híd-Attila út-Moszkva tér-Margit híd-Oktogon útvonalon visszatérnek az Andrássy úton keresztül a Hősök terére, ahol majd a résztvevők a fejük fölé emelik és jól megrázzák a kerékpárjukat. Aki akar, üvölthet is. "Az átlagsebesség 10 kilométer/óra körül lesz várhatóan, és mintegy másfél óra alatt teljesítjük a távot" - mondta Kürti Gábor. A felvonulást teljes egészében biztosítani fogja a rendőrség, autósokat nem eresztenek a bringások közé, hanem addig kell várniuk, amíg el nem vonul a menet. 

A szervezők előre is bocsánatot kérnek az autósoktól és mindazoktól, akik 25-30 perc várakozásra kényszerít a felvonulás. "Ez egy demonstráció, ami éppen azért zajlik, hogy felhívja a figyelmet a napi 4-5 órás, évi 250 napos folyamatos, egészségkárosító forgalmi dugók tarthatatlanságára, és az ezt megszüntető alternatív közlekedési megoldásokra" - érvelnek a szervezők.

"Az a célunk, hogy felhívjuk a figyelmet a kerékpáros közlekedés fontosságára, és az ehhez szükséges fejlesztésekre" - mondta Kürti Gábor, aki szerint rengeteg budapestinek van kerékpárja, csak nagyon sokan nem merik elővenni, mert félnek az autóforgalomtól. "Naponta hatvan új gépkocsi jelenik meg a fővárosban, az egyre több járműtől pár év alatt teljesen bedugul a főváros belseje, ezért is nélkülözhetetlen, hogy a kerékpáros közlekedés valódi alternatívává váljon" - jelentette ki a szervező, aki hozzátette: politikusok is jelezték, hogy részt vesznek a megmozduláson.