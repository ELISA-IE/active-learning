Fékeznék a cigaretta drágulását

A dohányipar egy évvel kitolná a cigaretta árának uniós szintre emelését. A szakemberek szerint a lassabb áremelkedés kifogná a szelet a cigarettacsempészek vitorlájából, és meggátolná, hogy Románia csatlakozása esetén cigarettaturizmus induljon meg a keleti szomszédhoz - írja a Népszabadság. Amennyiben a dohánylobbi megkapja a haladékot, Magyarországon 2009-re emelkedne 560 forint egy doboz a ma legkedveltebb árkategóriába tartozó füstölnivalóból.

Haladékot kér a cigaretta adótartamának Uniós szintre emelésében a magyar dohányipar. A dohánygyárak szerint legalább egy évvel az Uniós határidő - 2008 - utánra kellene tolni az adóemelést, hogy elkerülhetőek legyenek a komoly veszteségek.

Az Európai Unióval kötött csatlakozási szerződés értelmében Magyarország vállalta, hogy a cigaretta árának adótartamát a kiskereskedelmi ár 57 százalékra, ezerszálanként 64 euróra emeli 2008. december 31-re. A folyamatos áremelés esetén a ma 460 forintba kerülő doboz Sopianae 2008 végére 560 forintra drágulna. Amennyiben sikerül haladékot szerezni az eredetileg 40 forintos éves emelést sikerülne 30 - vagy ha a haladék 2011-ig szól - húsz forintra szorítani.

Kérdéses, hogy az Unió megadja-e a kért haladékot. Ehhez az adóügyi módosításhoz az összes tagállam egyetértésére szükség volna. Ugyanakkor az osztrák és német dohányipar pont az alacsonyabb magyarországi árak miatt panaszkodik - írja a Népszabadság.

A nagy értékű adóemelések miatt a cigaretta iránti kereslet visszaesett, és előre törtek az olcsó csempészcigaretták. A VPOP jelentése szerint 2004-ben 61,4 százalékkal több csempészcigarettát foglaltak le, mint a megelőző évben. A cigarettacsempészet mellett a cigarettaturizmus is fenyegető a magyar dohányipar számára. Románia 2007-ben csatlakozik az Unióhoz, és csak 2009-re kell uniós szintre emelnie a cigaretta árának adótartamát. Jelenleg Romániában 250 forintba kerül egy doboz Marlboro. 

Nem biztos azonban, hogy a Román, vagy a szlovák cigaretta gondot okoz Magyarországon. Szlovákiában dobozonként átlagosan száz forinttal olcsóbb a cigaretta. Magyarországon azonban elsősorban az Ukrajnából származó csempészcigaretta miatt éri veszteség az államot és a dohányipart.