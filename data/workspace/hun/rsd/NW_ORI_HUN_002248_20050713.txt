Kampány indult az álrendőrök ellen

Újsághirdetésben és szórólapokon hívja fel a figyelmet a rendőrség és a Posta arra, hogy az utóbbi időben sok álrendőr pénzt csalt ki nyugdíjasoktól. A csalók azt állították: a postás hamis pénzzel fizette ki a nyugdíjat, amit be kell gyűjteni. A hirdetés szerint a postás sosem fizet hamis pénzzel. Kiderül az is a tájékoztatóból, hogy az álrendőrök mindig fenyegetően lépnek fel.

Álrendőrök zaklatják a nyugdíjasokat, úgy csalnak ki pénzt idős emberektől, hogy azt állíják, a postás hamis pénzt adott nekik - az Országos Rendőr-főkapitányság és a Magyar Posta által a szerdán megjelentetett újsághirdetés szerint. A rendőrség és a Posta szerint ugyanakkor soha nem fordulhat elő, hogy a kézbesítő hamis pénzzel fizeti ki a nyugdíjakat.

A rendőrök felhívják a nyugdíjasok figyelmét arra is, hogy az igazi rendőröket váll-lap, dombornyomású övcsat, névtábla, számozott azonosító jelvény igazolja. Az ORFK hirdetése szerint a szabályos egyenruhán jobb oldalon találhatjuk a névtáblát, bal oldalon az öt számjegyet tartalamzó jelvényt. Ha a rendőr civil ruhában intézkedik, köteles magát igazolni.

A hirdetésben közöltek szerint az álrendőröket arról is meg lehet ismerni, hogy mindig tolakodóan, fenyegetően lépnek fel. A hamis jelvényen pedig nincs számozás, helyette a POLICE felirat látható, illetve a felmutatott igazolványtok nem tartalmazza a megfelelő igazolványkártyát.

A hirdetés mellett minden nyugdíjas hasonló tartalmú figyelmeztető szórólapot kap a most kézbesített nyugdíja mellé.