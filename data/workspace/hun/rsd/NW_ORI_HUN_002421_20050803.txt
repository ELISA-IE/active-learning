Háborús méreteket öltött a brit terror-nyomozás

Napi félmillió angol fontba (közel 178 millió forintba) kerül a júliusi londoni robbantásokat követően beindított brit rendőri akció, a terroristák utáni hajtóvadászat. Az ügyre több mint 1000 nyomozót állítottak rá, akik éjjel-nappal dolgoznak. Az akció a legnagyobb szabású bevetés Nagy-Britanniában a II. világháború óta - írja a Guardian.

A brit Scotland Yard a júliusi robbantásokkal kapcsolatos vizsgálatok miatt olyan elfoglalt az elmúlt hetekben, hogy több fontos ügy nyomozását fel kellett függeszteni - írja a brit Guardian egy vezető beosztású rendőrségi alkalmazottra hivatkozva. A robbantások után több mit 1000 nyomozó kezdett foglalkozni a terroristák kézrekerítésével. A nyomozás éjjel-nappal zajlik.

A brit lap szerint ráadásul a nyomozókat több ezer ember szolgálja ki, ami a rendőrség jelentős erőit köti le. A szervezett bűnözés elleni osztály 10 százalékát is erre az ügyre állították rá, így a drogkereskedők felhajtása és számos gyilkossági ügy felderítése akadozik. A nyomozás méreteit jól jellemzi, hogy napi 500 ezer fontot, azaz közel 178 millió forintot emészt fel. Sir Ian Blair, a nyomozást vezető különleges megbízott szerint az akció a legnagyobb szabású bevetés Nagy-Britanniában a II. világháború óta.

A bevetés miatt London utcáit ellepték az egyenruhás rendőrök. Megfigyelik a buszpályaudvarokat, a metróvonalakat és a mecseteket. A robbantások miatt egyre nő a vallási gyűlölet által fűtött bűncselekmények száma (6 és félszer annyi ilyen eset volt, mint a tavalyi év hasonló időszakában), ami szintén plusz munkát ad a rendőröknek.

Júliusban két alkalommal robbantottak terroristák Londonban. Július 7-én három metrón és egy buszon hajtottak végre öngyilkos merényletet, melyeknek 56 áldozatuk volt. Két héttel később négy kisebb erejű detonáció történt, az akciónak csak egy sérültje volt. Azt egyelőre nem lehet tudni, hogy az elkövetők csak rémisztgetni akartak vagy a robbanószer mondta fel a szolgálatot.