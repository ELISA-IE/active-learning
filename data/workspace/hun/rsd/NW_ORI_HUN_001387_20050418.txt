Az újpesti háztulajdonosok fizetnek legtöbbet

A Népszabadság által vizsgált négy városrészben nagy az eltérés a házak és lakások után fizetett adó mértékében. A házakat Újpesten adóztatják meg legjobban, a lakásokat pedig a II. kerületben.

Komoly eltérések vannak kerület és kerület között a helyi adók mértékében, gyakran egy utca két oldalán is más összeget fizetnek a lakók. Évente több tízezer forint múlhat azon, hol lakik valaki - írja a Népszabadság. A lap megvizsgálta öt kerületben (II., IV., XII., XVIII., XX.), mennyi adót fizet egy hétszáz négyzetméteres telken fekvő száz négyzetméteres ház és a hozzá tartozó harminc négyzetméteres garázs, illetve egy ötvenkét négyzetméteres társasházi lakás tulajdonosa. 

A vizsgált városrészek közül Újpesten adóztatják meg legjobban a házat: évente több mint százezer forintot kell fizetni ugyanazért az ingatlanért, amiért Pesterzsébeten egy fillért sem. Nagy a különbség a két budai kerület esetében is. Míg a Szilágyi Erzsébet fasor XII. kerületi oldalán az adó összege nem éri el a tizennégyezer forintot, addig a másik, II. kerületi oldalon meghaladja a százezret. A lakás után ugyanott kell a legtöbbet, több mint ötvenezret fizetni évente.