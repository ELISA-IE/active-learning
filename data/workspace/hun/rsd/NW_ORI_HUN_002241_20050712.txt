Izzadnak az orvosok a hűtetlen műtőkben

Hamis adatokat mutatnak a műszerek, az orvosok pedig alig látnak az izzadtságtól a hűtetlen műtőkben. A kórházak 33 százalékában nincs klíma a műtőben. Ahol viszont van, ott komoly pluszköltséggel jár, ezért romlik kihasználtságuk - írja a Népszabadság.

Ugyan az utóbbi napok időjárása ilyen szempontból nem okoz problémát, egy-egy melegebb  nyári napon komoly gondot jelent a hőség sok kórházban. A műtőkben gyakran 40 fokig emelkedik a hőmérséklet, a kinti meleg mellett ugyanis a lámpák és a műszerek is fűtik a levegőt. A steril körülmények megteremtése miatt tilos, ám gyakran előfordul, hogy kinyitják a felső ablakokat a műtőben - írja a Népszabadság. 

Az Országos Orvos- és Kórháztechnikai Intézet (ORKI) szerint a kórházak 68-70 százalékában van csak klíma a legfontosabb helyiségekben: például az intenzív osztályokon, a vértárolókban, a központi laborokban és egyes diagnosztikai helyeken. A betegszobákban ugyanakkor - néhány luxuskórterem kivételével - egyáltalán nincs hűtés. A kórházak harmadának a műtőiben nincs klíma, mivel nincs rá pénz. 

Ráadásul a meleg komoly problémákat okozhat, mivel sok műszer nem működik megfelelően a hőségben. Az ultrahang-berendezés például semmit sem mutat, ha izzadt a paciens, de sok diagnosztikai műszerek is hamis adatokat mutathat.

Ugyan a műtők felújítása során ma már mindenütt beépítenek hűtőberendezéseket, ezek üzemeltetése komoly pluszköltséget ró a kórházakra. A hűtés egy ezerágyas kórház esetében 20 százalékkal növeli az energiaköltséget. Egy ÁSZ-jelentés szerint a többletköltség visszaveti az új műtők kihasználtságát is - derül ki a Népszabadság cikkéből. 