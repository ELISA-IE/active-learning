Tizenhárom hónapos csúcson a dollár

Tizenhárom hónapos csúcson zárt a dollár a bankközi devizapiacon az euróhoz képest. Az USA valutája a várható kamatemelés miatt erősödött. Mivel hétfőn a függetlenség napi ünnep miatt nem kereskedtek az amerikai piacokon, szakértők mozgalmas piacra szám,ítanak kedden. A forint enyhén gyengült a bankközi devizapiacon.

A dollár az amerikai kamatok további emelkedéséhez fűződő várakozások következtében 13 havi csúcsra jutott az euróval szemben a nemzetközi piacokon. Ezt követve Budapesten hétfőn délután 207,50/65 forinton állt az amerikai valuta kurzusa, mintegy 3 forinttal magasabban a pénteki árfolyamnál. Az amerikai bankszünnap miatt rendkívül alacsony forgalomról számoltak be a kereskedők, az eurót 246,70 és 247,30 forint között jegyezték.

A forint kismértékben gyengült hétfőn a bankközi devizapiacon, az eurót reggel és kora délután is 247,05/15 forinton jegyezték, 40 fillérrel erősebben a pénteki 246,65/75 forintnál. A forint 14 bázisponttal 12,49 százalékra gyengült a +/- 15 százalékos ingadozási sáv erős oldalán. 

Kedden az euró/forint kurzusban nem várnak lényeges változást, a dollár piaca azonban várhatóan mozgalmas lesz a szünnap után. Az amerikai valuta további kismértékű erősödését profit-realizáló eladások törhetik le - mondják kereskedők.