Bojkottra szólít fel két fuvarózói érdekképviselet

A fuvarozók két érdekvédelmi szervezete felhívja a tagvállalkozásaikat, hogy üzemanyag-vásárlásukat lehetőség szerint külföldön bonyolítsák mindaddig, amíg a hazai forgalmazású gázolaj ára a versenyképesség romlását, a vállalkozások elfogadhatatlan vesztességét okozza - jelentette be közleményében a két fuvarozói érdekképviselet.

Fuvarozó Vállalkozók Országos Szövetsége (FUVOSZ) és a Magánvállalkozók Nemzetközi Fuvarozó Ipartestülete NiT Hungary 2003. az üzemanyag forgalmazás feltételrendszerének általuk kívánt módosításáig "a szükséges és elégséges mértékben, törvényes keretek között megvalósítandó demonstrációk szervezését helyezi kilátásba".  

Közleményükben emlékeztetnek arra, hogy május óta más érdekképviseletekkel közösen a miniszterelnökökhöz fordultak, és megoldási javaslatokat terjesztettek elő a személyszállító és árufuvarozó vállalkozások tevékenységét tartósan és folyamatosan nehezítő feltételek, mindenek előtt a gázolaj árának, jövedéki adó tartalmának csökkentése érdekében .

"A nyilvánosságra került Kormányzati nyilatkozatok alapján nem lehet azt a következtetést levonni, hogy a gázolaj jövedékiadó-csökkentésének lehetőségét vizsgáló Pénzügyminisztérium, Gazdasági és Közlekedési Minisztérium, valamint a fuvarozó szakmai érdekképviseleti szervezetekből álló Szakértői Bizottság április 15-én megtartott ülésén megfogalmazott véleményét és javaslatát a magyar kormány irányadónak/mérvadónak tekinti" - fogalmaznak az érdekképviseletek.

A versenyképesség javítása érdekében ismételten kezdeményezik a kormánynál a gázolaj jövedéki adó tartalmának azonnali tíz forintos csökkentését, továbbá azt, hogy a hazai termelők és forgalmazók is segítsék a Magyarországon bejegyzett vállalkozások versenyképességének legalább a megőrzését. 

Amennyiben a fenti célok megvalósítására érdemi intézkedés 2005. május 17-ig nem történik, úgy a cél elérése érdekében, valamennyi hazai termelő és forgalmazó hely bojkottját és megközelíthetőségének korlátozását helyezzük kilátásba - áll a közleményben.

A két szervezet elnöksége felkéréssel és felhívással fordult a társ-érdekképviseleti szervezetek vezetése és tagsága felé, annak érdekében, hogy csatlakozzanak az általános piaci helyzetre is jelentős hatást gyakorló gázolajár csökkentésének eléréséhez és közös, együttes, összehangolt és a teljes szakma véleményét és erejét tükröző megnyilvánulással adjunk nyomatékot elvárásainknak.

A két szervezet elnöksége elhatározta, hogy tagsága tájékoztatása mellett a fentiekről külön tájékoztatja Veres János kijelölt pénzügyminisztert és rendkívüli találkozót kezdeményez nála.   A két szervezet döntéseszerint csak e találkozót követően tesznek gyakorlati lépéseket tagjaik körében a tervezett demonstrációval kapcsolatban. 

"A többször újra kezdett szakértői tárgyalások felgyorsított és eredményes lezárását várjuk az új pénzügyminisztertől. Mi versenyképesen akarunk vállalkozni, munkahelyet megőrizni, és nem demonstrációkkal kívánunk foglalkozni" - fogalmaz a két fuvarozói érdekképviselet.