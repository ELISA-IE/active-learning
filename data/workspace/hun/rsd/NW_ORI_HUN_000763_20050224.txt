Bush látogatása miatt perelne a Lufthansa

Pert indítana az amerikai szövetségi biztonsági hatóságok ellen a Lufthansa. A német légiközlekedési vállalat azt a bevételkiesést akarja behajtani az amerikaiakon, amelyet George Bush elnök németországi látogatása okozott.

Beperelné az amerikai szövetségi biztonsági szerveket a Lufthansa Bush elnök németországi látogatása miatt. "Ellenőrizzük, hogy léphetünk-e, és ha igen, milyen bíróságon" - jelentette be az üggyel kapcsolatban Michael Lamberty, a cég szóvivője.

George Bush németországi látogatásán különleges biztonsági intézkedéseket léptettek életbe. Egyetlen repülő sem szállhatott fel addig a forgalmas frankfurti reptérről, amíg az Air Force One, az elnök gépe nem landolt. Az elnöki gép az előre egyeztetett fél óra helyett egy órán keresztül foglalta a légteret - írja a BBC News.

A Lufthannsa összesen 77 rövid, és középtávú járatot törölt emiatt, ami összesen 5000 utast érintett. A társaság szerint több millió euróba kerül majd visszafizetni a jegyárakat, illetve az utasoknak kártérításe. Az egyórás kiesés ugyanakkor egész nap éreztette hatását: összesen 92 kimenő, és 86 beérkező járat késett átlagosan közel egy órát Bush érkezésének napján.