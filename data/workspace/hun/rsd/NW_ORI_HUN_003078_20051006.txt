Bűnmegelőzési szabadegyetem indul Székesfehérváron

Ingyenes bűnmegelőzési szabadegyetem indul október végén Székesfehérváron. Az előadásokon a fiatalkori bűnözés, a drog és a családon belüli erőszak áll a középpontban.

Bűnmegelőzési Szabadegyetemet indít a Belügyminisztérium, a Fejér Megyei Rendőr-főkapitányság és a Kodolányi János Főiskola október végén. A székesfehérvári előadásokat ingyen hallgathatja bárki. A szabadegyetem célja, hogy az érdeklődők újfajta megközelítésben ismerkedjenek meg a bűnmegelőzés különféle területeivel.

Az előadásokon a pszichológustól a drogambulancián dolgozó munkatársig kiváló szakemberek beszélnek a saját területükről - mondta az [origo]-nak Vörös Ferencné alezredes, a Fejér Megyei Rendőrfőkapitányság Bűnmegelőzési Osztályának előadója. Hozzátette: minden bűnmegelőzés iránt érdeklődőt várnak, legyen akár biztonsági őr, pedagógus, önkormányzati dolgozó, polgárőr, kisebbségi szervezetek vagy a média képviselője.