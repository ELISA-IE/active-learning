Februártól jobban ellenőrzik a kátyús kártérítéseket

Február 1-jével feláll egy olyan csoport a Fővárosi Közterület-fenntartó Rt.-nél, amely a kátyús kártérítési igények jogosságát vizsgálja. Többek között ellenőrzik, hogy az adott kátyú megfelelő sebességnél okozhatott-e a bejelentetthez hasonló kárt az autóban.

A Fővárosi Közterület-fenntartó Rt. február 1-jétől fokozottan ellenőrzi a kátyú okozta károk miatt benyújtott kártérítési igényeket - mondta az [origo]-nak Szegedi Péter, az rt. szóvivője. Részleteket azonban nem volt hajlandó elárulni.

 

A Közterület-fenntartó egyik munkatársa az [origo]-nak azt mondta: úgy hallották, hogy a cégen belül áll fel egy új csoport. Hogy pontosan milyen szempontok szerint kell majd ellenőrizni a kárigényeket, azt egyelőre az rt. munkatársai sem tudják. Sajtóhírek szerint külső szakértő véleményét kérik majd arról, hogy az adott kátyú okozhatott-e a bejelentetthez hasonló kárt az autóban, vagy esetleg anyagfáradás vagy gyorshajtás okozta a kárt.

 

Az rt. azért akarja fokozottabban ellenőrizni a kárigényeket, mert tavaly kilenc hónap alatt 2600 bejelentésre 107 millió forintot fizettek ki, és ezt sokallja a cég.

 

Eddig is csak akkor fizetett a Közterület-fenntartó, ha az autós bizonyítani tudta, hogy valóban kátyú okozta a kárt. Ehhez rendőrségi jegyzőkönyvre - amelyen feltüntették a sebességet is -, a kátyúról készített fotóra vagy szemtanúkra volt szükség.