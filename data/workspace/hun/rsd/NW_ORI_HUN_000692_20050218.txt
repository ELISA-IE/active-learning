Lelőttek egy lakótelepen sétáló kutyát

Baján lelőttek egy kutyát csütörtök este, amikor gazdája egy lakótelepen sétáltatta. A csau-csaut egy vadász lőtte le, akit a rendőrség őrizetbe vett. A rongálással gyanúsított férfi nem indokolta tettét.

Lelőttek egy kutyát, amikor gazdája az újvárosi lakótelepen sétáltatta Baján. A csau-csau gazdája körülbelül 10 méterre haladt a kutyától, amikor lövésre lett figyelmes, majd látta a kutyát összeesni. A csau-csau rövid idő múlva elpusztult. A rendőrségi vizsgálat szerint a kutyát egy arra járó vadász lőtte le. A férfit, akit rongálással és szándékos veszélyeztetéssel gyanúsítanak, őrizetbe vették. A vadász nem hajlandó vallomást tenni, nem indokolta tettét - mondta az [origo]-nak Ferenczi László alezredes, a Bács-Kiskun Megyei Rendőr-főkapitányság szóvivője.

A rendőrség - más, korábbi esetekhez hasonlóan - rongálás vétsége miatt indít eljárást a kutya lelövése miatt. Az eset nem állatkínzásnak számít, ebben az esetben a gazda tulajdonában keletkezett kár, a kutya pedig nem szenvedett, ezért rongálás a gyanú - mondta a rendőrségi szóvivő. Az állatvédők álláspontja szerint ugyanakkor az ehhez hasonló esetek állatkínzásnak számítanak.