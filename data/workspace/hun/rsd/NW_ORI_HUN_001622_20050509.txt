Unták az irodalmat, félnek a töritől az érettségizők

Viccesnek találták az [origo] által megkérdezett diákok, hogy a hétfő reggel kezdődött magyar nyelv és irodalom érettségi miatt egyáltalán nem izgult senki. A többség inkább a történelem vizsgától fél. Egyikük szerint azért volt könnyű az érettségi, mert ha egy csomó gyerek megbukik az első kétszintű vizsga évében, akkor az Oktatási Minisztérium is bukik. Az emelt szinttel viszont senki nem próbálkozna szívesen, mert - mint mondták - azt még a tanárok sem tudják megoldani.

"A szövegértésre nagyon kevés volt az idő, és voltak nehezek a kérdések között, mert nem volt benne a szövegben a válasz" - mérgelődött egy lány az érettségi után az [origo]-nak egy budai gimnáziumban. A többiek egyetértettek vele abban, hogy egy óra alatt nem lehetett rendesen válaszolni az összes kérdésre, amit egy szakszövegrészlettel kapcsolatban tettek fel. A Mindentudás Egyeteme egyik előadásából idéztek.

A második feladat esszékérdés volt, ahol három lehetőség közül lehetett választani, erre három órát kaptak a diákok. A feladatok nem okoztak meglepetést, az egyik esszé József Attiláról szólt, egyesek szerint pedig előre lehetett tudni, hogy mi lesz a másik feladat. A harmadik esszében érvelni kellett, a női sorsról és szerepekről. "Most már csak attól függ, hogy feminista lesz-e az érettségi elnök vagy egy hímsoviniszta, akkor lehet, hogy megbuktatnak" - mondta az egyik fiú, aki szerint majdnem ugyanez volt a kérdés a próbaérettségin is.

Mindenki tudta előre, hogy mire kell számítani - mondták. Az egyik diák még unatkozott is a vizsga közben. "Nagyon könnyű volt az esszés feladat" - tolmácsolta sokak véleményét egy fiú. Volt, aki úgy vélte: az oktatási minisztériumnak kellemetlen lett volna, ha a túl nehéz érettségi miatt sok diák megbukik, ezért voltak könnyűek a feladatok. "Egyébként nagyon jól éreztük magunkat az érettségin" - viccelődtek a diákok. Egyikükön sem látszott, hogy izgult volna, és bár elmondásuk szerint a két nap múlva kezdődő történelem írásbelitől félnek, a legtöbben nem siettek haza tanulni. Kedden matematika, szerdán történelem, csütörtökön pedig idegen nyelv írásbelik lesznek.

Az általunk megkérdezett diákok többsége középszintű érettségit tett, az emelt szintűre csek kevesen vállakoztak. "Igen, nagyon könnyű a középszint, de az emelt szintű meg olyan nehéz, hogy még a tanárok sem tudják megcsinálni" - vélekedett az egyik végzős.

Egy lány, aki emelt szintű érettségit tett, kérdésünkre elmondta: a rendelkezésre álló négy óra pont elég volt, de nagyon kifárasztotta. "Úgy éreztem, hogy nem bírom elolvasni a végén még egyszer, ami a helyesírás miatt kellett volna" - mondta. "Nem volt szünet sem, csak vécére lehett kimenni, azt hiszem, három percre." Az emelt szinten érettségizők szerinte nem nagyon tudták, mire számítsanak, és mire készüljenek. Az egyik kérdésben senki nem értette, mit jelent az, hogy "szintaktikai", azt meg is kérdeztük - mesélte a lány. Az emelt szintű vizsga sokkal nehezebb volt mindenki szerint, mint a középszint, elég sok tényanyag-tudás kellett hozzá - tette hozzá. 

A felügyelő tanárok nem érzékelték, hogy más lett volna az új vizsgáztatási rendszer, és nem lett sokkal több az adminisztráció sem, talán csak két aláírással - mondta egyikük. A diákok szerint csak az bukik meg az érettségin, aki puskázik, "mert azt kirakják a vizsgáról, ha rájönnek".

Az idén összesen több mint kilencvenezer diák vizsgázik, jelentős többségük középszinten. Emelt szinten 3326-an, középszinten 87 500-an adnak számot négy év alatt szerzett tudásukról - közölte az Országos Közoktatási Értékelési és Vizsgaközpont vezetője. A tételeket az eddigi évek gyakorlatával szemben ma reggel nem olvasták be a televízióban és a rádióban, csak késő este a Magyar Televízióban ismertetik majd a feladatokat, illetve a tárca honlapján teszik közzé kedden reggel 8 órától.

A diákok a vizsgára az előző évektől eltérően nem vihettek be irodalmi szöveggyűjteményt, ugyanakkor helyesírási szótárt lehetett használni, amit a vizsgáztató intézménynek kell biztosítani. Utóbbi nagyon hasznosnak bizonyult az érettségizők szerint.

Wirth Zsuzsanna