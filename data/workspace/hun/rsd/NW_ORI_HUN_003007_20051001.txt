Tanára miatt lehetett öngyilkos egy orosz fiú

Egy tizennégy éves orosz fiú gyorsvonat alá vetette magát Szentpétervár közelében. A zsebében talált búcsúüzenetben azt írta, nem bírja tovább a tanárától elszenvedett megaláztatásokat.

Roman Lebegyevet szeptember 21-én találták meg holtan a vonatsíneken. A fiú zsebében talált jegyzeteken az állt, nem bírja tovább a tanárától elszenvedett megaláztatásokat - közölte Tatjana Peszkovszkaja, a szentpétervári rendőrség szóvivője a The Moscow Times szerint. A lap úgy tudja, a vizsgálatok most azt próbálják kideríteni, vajon a tanár kergette-e öngyilkosságba a fiút, mert a nagyanyja képtelen volt hozzájárulni az osztályterem felújításának költségeihez.

A tanárt azzal gyanúsítják, hogy háromszáz rubel befizetésére próbálta meg rávenni a fiút, de mivel nem volt pénze, tanítás után az osztálytermet kellett takarítania, hogy törlessze az adósságát. Ha a tanár bűnösnek bizonyul, akár öt év börtönbüntetésre is ítélhetik.

A tanár, Vera Arkagyijevna tagadja, hogy köze lenne a fiú halálához. Tatjana Lebegyeva, a fiú nagyanyja és gyámja viszont elmondta: nem tudott pénzt adni, de a tanár ezt nem hitte el, mondván, a nyugdíjából ki kell tudniuk fizetni a háromszáz rubelt.  

A tragédia után az iskola előtt összegyűltek a szülők, és a tanár felmondását követelték, mások pedig védeni próbálták. Az iskola eddig nem nyilatkozott az ügyben - írja a The Moscow Times az NTV-re hivatkozva.

Az öngyilkosság nyomán előtérbe került a kérdés az orosz médiában, hogy mekkora hatalmuk lehet a tanároknak diákjaik felett. Három évvel ezelőtt már történt hasonló eset Oroszországban: egy kabarovszki diák felakasztotta magát a tanára miatt. 2003 márciusában pedig megpróbált öngyilkos lenni egy ötödikes gyerek, mert a tanára dohányzáson kapta, és emiatt súlyosan megbüntette.