Évi 45 millió utast veszít el a BKV

Új buszokkal, villamosokkal és rövidebb menetidővel próbálja visszacsábítani a BKV azt a 45 millió embert, akit évente elveszít.  Egy civil szervezet szerint az égő buszok és a rázó trolik elriasztják az embereket. A BKV kutatást is indít, hogy kiderüljön, miért választják egyre kevesebben járataikat.

"Arra kértük a BKV-t, készítsen egy rendkívül alapos felmérést annak kiderítésére, hogy a benzinár jelentős növekedése ellenére miért csökken mégis tovább a tömegközlekedést használók száma" - mondta  az [origo] megkeresésére Lakos Imre, a Fővárosi Közgyűlés Városüzemeltetési Bizottságának elnöke. Hozzátette: a cél visszaszoktatni az embereket a metróra, buszokra és villamosokra.

"Nem hirtelen és nem váratlanul történt az utasszám-csökkenés" - állította Szász Tamás, a BKV sajtóirodájának vezetője. Az elmúlt években átlagosan 3-3 százalékkal mérséklődött az utasok száma, ez idén várhatóan 45 millió fő lesz év végére. Az [origo] azon kérdésére, hogy forintban mekkora bevételkiesést jelent az évi körülbelül 45 milliós csökkenés, azt a választ kaptuk, hogy "a pontos számítások folyamatban vannak."

A BKV szerint számos oka lehet az utasszám-csökkenésnek. Ide sorolják a benzinár jelentős emelkedése ellenére folyamatosan növekvő motorizációt és a főváros népességcsökkenését. Ugyanakkor elismerik, hogy a tarifák emelkedése és a kevés kötöttpályás jármű (metró, villamos) is távol tarthatja az embereket. Emellett Szász Tamás szerint "ameddig az autósok mértéken felül veszik igénybe a meglévő buszsávokat, addig a mi járműveink is a dugóban fognak állni, márpedig ha dugó, akkor mindenki inkább a saját járműjében való várakozást választja."

A tarifaemelést háromféleképpen ússzák meg az utasok. Először is vannak a bliccelők, aztán azok, akik autóba ülnek (rájuk kellene hatnia a folyamatos benzinár-emelésnek), míg a harmadik nagy csoport havibérlet helyett az olcsóbb, például 20 darabos gyűjtőjegyet vásárolja. A lógósok persze továbbra is a BKV-val utaznak, mivel azonban az utasszámot az eladott jegyekből és bérletekből számítják ki, ők nem jelennek meg az év végi statisztikákban. 

"Az égő buszok, a rázó trolik, vagyis a botrányos műszaki állapotok elriasztják az utasokat" - mondta megkeresésünkre Vitézy Dávid, a Városi és Elővárosi Közlekedési Egyesület (VEKE) elnökségi tagja. Vitézy Dávid szerint a tömegközlekedés színvonalának javítása elkerülhetetlen ahhoz, hogy az utasok számát akár csak szinten lehessen tartani. Ehhez gyorsabb, tisztább és kényelmesebb tömegközlekedés kell. Vitézy szerint ezt szolgálja a 7-es buszcsalád átszervezése, ami az ő javaslatukra valósul meg decemberben, valamint legújabb tervük: a 2-es metró és a gödöllői HÉV összekötése is.

A BKV válasza: 2006 első negyedévének végén jönnek az első Siemens-villamosok, ugyanakkor újabb ötven darab vadonatúj Volvo busz is érkezik, ezen felül különféle átszervezésekkel, beruházásokkal csökkentik több vonalon a menetidő hosszát. Lakos Imre szerint ahol lehet, a villamossínekre viszik a buszokat; ez a dugóelkerülő manőver a Bartók Béla úton már bevált. Ugyanakkor hozzátette: a BKV Rt. idei 12 milliárd forintos éves költségvetése helyett jövőre - hogy minden jól menjen - mintegy 20 milliárd kellene. 

A megfelelő finanszírozás hiányát a VEKE is elismeri, egyik elképzelésük szerint a belvárosban idővel "behajtási díjat" lehetne szedni. Úgy vélik: az autók számának növekedése megállíthatatlan és hamarosan kezelhetetlen lesz.