Tíz évet kapot az egyik Abu Graib-i őr

Tíz évre ítélték Charles Graner, aki börtönőrként szolgált az Abu Graib börtönben. Az ügyben ítélkező texasi katonai bíróság többek között a foglyok bántalmazása, kegyetlenkedés, testi sértés és kötelességszegés miatt ítélte el a férfit.

Tíz évre ítélték el Charles Granert, aki börtönőrként szolgált az Abu Graib börtönben és a vád szerint foglyokat kínzott és alázott meg. Az ügyben eljáró texasi katonai bíróság négy katonatisztből és hat közlegényből álló esküdtszéke két órás tanácskozás után mind a tíz, ellene felhozott vádpontban bűnösnek találta Granert. Az ítélet szerint Graner volt a vezetője annak a csoportnak, amelyik megalázta a foglyokat. Tettét több fénykép és videófelvétel is bizonyította a szemtanúk mellett - jelentette az AP amerikai hírügynökség.

A meztelen és fejükön gyakran csuklyát viselő iraki foglyok megalázásáról készült és tavaly áprilisban az egész világot bejáró fotók egyik jellegzetes alakja a mosolygó Graner. A meztelen iraki foglyok emberi gúlájáról készült egyik képen Graner együtt látható a nála is jobban elhíresült Lynndie England tartalékossal. Az ugyancsak katonai bíróság elé állított tartalékos katona egy másik képen meztelen iraki foglyot tart pórázon.

Garner az ítélet előtti vallomásában azt mondta, azért csinált emberi gúlát a foglyokból, mert ez a szerinte sajátos akasztófahumor volt az egyetlen módja, hogy elviseljék a börtön nyomasztó légkörét. Később pedig azzal védekezett, a kihallgató tisztek utasítására kellett bántalmazni és megalázni az iraki rabokat. Hozzátette azt is, azért mosolygott a fotókon, amikor tudta, hogy fényképezik, mert ilyenkor mindig mosolyog, megszokta, hogy vidámnak kell lenni a képeken.