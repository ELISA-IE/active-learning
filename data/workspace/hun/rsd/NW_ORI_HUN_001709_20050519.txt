Erősödött a forint csütörtökön

A forint erősödött a bankközi devizapiacon csütörtökön, az eurót 250,90/251,00 forinton jegyezték délután, több mint egy forinttal gyengébben a szerdai 252,10/20 forintos árfolyamnál. A forint 42 bázisponttal 11,12 százalékra javult az ingadozási sáv erős oldalán.

Nem volt piaci hatása az államháztartás májusi hiányáról szerda délután közzétett előzetes adatnak, noha május végéig a hiány az ez évre tervezett 84 százalékát is eléri - mondták kereskedők. Az átlagos forgalmat a külföldiek forint vásárlása határozta meg, az eurót 250,90 és 251,80 forint között jegyezték. 

A forint kurzusa ezúttal is együtt mozgott a zlotyéval és a cseh koronáéval. Pénteken 249,50 és 252,50 forint közötti sávban várják az uniós valuta jegyzését. 

A jövő héten a monetáris tanács kamatdöntő hétfői ülése, és a május 29-re kitűzött francia népszavazás áll a piac figyelmének középpontjában. Ha a franciák elutasítják az EU alkotmányt, az gyengítheti az eurót és az uniós tagországok valutáit, a dollár ázsiója viszont megnőhet - vélik üzletkötők. 

A dollárral csütörtökön délután 198,75/95 forinton kereskedtek, csaknem egy forinttal gyengébben a szerdai 199,60/80 forintnál. 

Az overnight és a tomnext kamatok 7,40/50 százalék körüli változatlan szinten maradtak, a hosszabb lejáratokon nem volt nyoma, hogy a piac beárazna egy 25 bázispontos hétfői alapkamat csökkentést. 

Az állampapírok másodpiacán továbbra is nyomott volt a forgalom, a referenciahozamok 1-5 bázisponttal csökkentek. Egyetlen említésre méltó esemény a 12 hónapos diszkont-kincstárjegy aukciója volt, amelyen a 82 milliárd forintos jegyzésből a tervezett 35 milliárdot fogadta el az Államadósság Kezelő Központ. A 7,35 százalékos aukciós átlaghozam egy bázisponttal maradt el a szerdai másodpiaci referenciahozamtól.