Számon kérték Gyurcsány tévés bírálatát

Számon kérte Áder János az Országgyűlésben Gyurcsány Ferencen, hogy miként bírálhatta vasárnap este A szólás szabadsága című műsorban Orbán Viktor kora esti beszédét, miután kiderült: a műsort délután 1 és 2 óra között vették fel. A miniszterelnök elmondta, hogy valóban kora délután vették fel az interjút, de addigra már volt alkalma megismerni "egy-két kiváló ellenzéki szónoklatot", de nem Orbánra reagált.

Parlamenti vita kerekedett abból, hogy a stop.hu megírta: vasárnap kora délután vették fel A szólás szabadsága című műsor számára a Gyurcsány Ferenccel készített interjút, amelyet a nézők este 21.15-től láthattak. Ebben a kormányfő azzal vádolta az ellenzéket, hogy az a nemzeti ünnepen is "szitokáradatot" zúdít a kormányra. Az ellenzéki párt frakcióvezetője nem értette: kora délután miként minősíthette a miniszterelnök Orbán Viktor beszédét, amely akkor még el sem hangzott.

Áder János számon kérte a kormányfőn az elhangzottakat, idézve a stop.hu azon állítását, hogy az esti műsort valójában kora délután vették fel. "Szégyenteljes színjátékká silányította a nemzeti ünnepet! Honnan tudta, hogy miről fog öt óra után beszélni Orbán Viktor? Hogyan minősítheti ezt?" - kérdezte a Fidesz frakcióvezetője az Országgyűlésben.

"Soha nem állítottam, hogy nem kora délután vették fel az interjút, amelyben egyébként egyetlenegyszer sem utaltam az elnökük beszédére" - mondta a parlamentben Gyurcsány Ferenc. Ezután hozzátette: addigra volt lehetősége megismerkedni "egy-két kiváló ellenzéki szónoklattal", ezekre reagálva állította az este 21.15-től vetített műsorban, hogy az ellenzék szitokáradatot zúdít az október 23-i ünnep alkalmával is a kormányra.

A miniszterelnök elmondta, hogy egyrészt a Fidesz választmányi elnökének egy nappal korábbi, nyírbátori szónoklatára reagált, majd idézett Kövér László beszédéből: "Hatvan éve alattomos, mocskos kis háború folyik ez ellen a nép ellen. Az ország jelenlegi vezetésének az a célja, hogy tulajdontalanná, kiszolgáltatottá tegyen bennünket, hogy könnyebb legyen uralkodni rajtunk." 

Másrészről Gyurcsány idézett az Országgyűlés fideszes alelnökének, Deutsch Tamásnak szintén szombaton, Rákóczifalván elhangzott beszédéből is. Ebben a politikus többek között azt mondta:  "A hazug Magyarország működtetői ötven év után is velünk élnek, demokratikusnak, baloldalinak, igazságosnak és talán bátornak is mondják magukat... de nem kértek sem a gyilkosságokért, sem a hazugságokért bocsánatot, bár lehet, ma már megadnánk nekik."

Ugyanakkor a kora délután felvett interjút Krizsó Szilvia műsorvezető "az Operaházban mondott egy szokatlan beszédet a megemlékezésekkel kapcsolatban" felvetéssel kezdte, márpedig a váratlanul hárompercesre sikerült operaházi beszéd este volt. Az [origo] megkeresésére Holub Katalin, az MTV szóvivője közölte: "A műsorvezető előzetesen tájékozódott arról, hogy mi hangzik el a kormányfőtől a díszelőadáson, ennek az információnak a birtokában tette fel kérdéseit, éppen azért, hogy az időszerűség követelményének is megfeleljen, hiszen A szólás szabadsága közvetlenül az operaházi előadás után volt látható."

Mint az az MTV élő közvetítésében látható volt, Gyurcsány Ferenc az Operaházban csak meglepően röviden, alig három percet beszélt, saját szónoklatát "szótlanságba fúlónak" minősítve. A szólás szabadsága című műsor esetében egyébként október 9-e óta nincs kint az "élő" felirat, Holub Katalin szerint így a nézőknek tudomásuk volt arról, hogy rögzített műsort látnak.

Lencsés Csaba