Kisebb a vártnál az államháztartás hiánya

Az államháztartás - helyi önkormányzatok nélküli - hiánya 198,4 milliárd forint volt idén januárban - közölte a Pénzügyminisztérium (PM). A PM prognózisa az első havi hiányra 210 milliárd forint volt. A főbb adóbevételek összességükben a várakozásoknál kedvezőbben alakultak: jelentősen meghaladta a prognózist az általános forgalmi adóból származó bevétel.

Az államháztartás - helyi önkormányzatok nélküli - hiánya januárban az egyszeri kiadásokkal együtt a prognózisnál kedvezőbben alakult. A prognózis 210 milliárd forintos hiánnyal számolt, amely a GDP 0,9 százaléka. A deficit ennél kevesebb, 198,4 milliárd forint lett, mely GDP 0,89 százaléka. A központi költségvetés 199,1 milliárd forintos, a társadalombiztosítás pénzügyi alapjainak egyenlege pedig 9,8 milliárd forintos hiánnyal zárt. Az elkülönített állami pénzalapoknál 10,5 milliárd forintos többlet keletkezett, áll a PM közleményében.

A központi költségvetés egyenlege a várakozásoknak megfelelően alakult, míg a társadalombiztosítás pénzügyi alapjainak, valamint az elkülönített állami pénzalapoknak az egyenlege kedvezőbben teljesült, közölte a szaktárca.

Sokkal több folyt be áfából, mint várták

A központi költségvetés januári bevételei 71,2 milliárd forinttal meghaladták a prognosztizáltat. A főbb adóbevételek összességükben a várakozásoknál kedvezőbben alakultak. Jelentősen meghaladta a prognózist az általános forgalmi adóból származó bevétel. A vártnál kedvezőbben alakultak a személyi jövedelemadó és az illeték bevételek is. A Munkaerőpiaci Alap járulékbevételei a prognózist meghaladóan teljesültek.

A lakástámogatások is jobban növelték a kiadásokat

A központi költségvetés januári kiadásai 71,1 milliárd forinttal, a várakozás felett alakultak, ami elsősorban abból adódott, hogy terven felül növekedtek a fejezetek saját bevételei és kiadásai is. Januárban a tervezetthez képest többet fizetett ki a költségvetés a fogyasztói árkiegészítésre, lakástámogatásokra, az elkülönített állami pénzalapok, valamint a helyi önkormányzatok támogatására. A társadalombiztosítás pénzügyi alapjainak kedvezőbb egyenlegét a magasabb járulékbevételek, másrészt a vártnál alacsonyabb gyógyszertámogatások és gyógyító-megelőző ellátásokkal kapcsolatos kiadások eredményezték, áll a PM közleményében.