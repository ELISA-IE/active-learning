Beruházást, segélyt ígér Bush New Orleansnak

George Bush amerikai elnök elismerte, hogy a kormány nem állt a helyzet magaslatán a New Orleans-i katasztrófa után. Az USA vezetője megígérte: mindent megtesznek, hogy helyreállítsák a hurrikán sújtotta partvidéket.

"Ez nem hétköznapi hurrikán volt, a hagyományos katasztrófakár-mentesítő rendszer nem vehette fel vele a versenyt" - mondta George Bush csütörtöki beszédében, melyet élő adásban sugárzott a televízió New Orleans francia negyedéből, a Jackson térről. Az elnök beismerte, hogy az amerikai kormány nem kezelte megfelelően a Katrina hurrikán pusztítása után kialakult helyzetet. "Szeptember 11. szörnyű élménye után négy évvel az amerikaiaknak minden joguk megvan ahhoz, hogy hatékonyabb választ várjanak vészhelyzet esetén" - jelentette ki Bush, aki magára vállalta a felelősséget a szövetségi mentőszolgálatok kudarcáért. Az elnök utasítást adott a nemzetbiztonsági hivatalnak valamennyi amerikai nagyváros katasztrófavédelmi tervének felülvizsgálatára.

Bush megígérte, hogy dollármilliárdokat fognak a helyreállításra költeni - "példátlan válaszként egy példátlan krízisre", és a kormány ösztönözni fogja az üzleti beruházásokat, amelyek új munkahelyeket teremthetnének New Orleansban. A szenátus és a képviselőház csütörtökön külön adókedvezményeket szavazott meg a Katrina károsultjai számára. 

"Bár az egész környéket elsöpörte a hurrikán, mindaddig megtesszük, amit kell, amíg a lakosoknak szükségük van a segítségünkre, hogy újraépítsék a közösségüket és az életüket" - mondta Bush. "Amerika elképzelhetetlen New Orleans nélkül, és ez a nagyszerű város újjá fog épülni" - tette hozzá. 

Az elnök még sohasem volt ennyire népszerűtlen, már csak a szavazók negyven százaléka állítja, hogy bízik benne.

Szövetségi szakértők szerint a száraz időjárás miatt a tervezettnél korábban sikerül a vizet kiszivattyúzni New Orleansból. A munkálatok várhatóan szeptember 30. és október 2. között befejeződhetnek - közölték az amerikai haderő műszaki csapatai. New Orleans polgármestere, Ray Nagin bejelentette, hogy jövő héten három kerületet nyitnak meg újra, két hét múlva pedig már a francia negyedbe is visszaköltözhetnek a helybéliek. Nagin szerint New Orleans 485 ezer lakosának egyharmada hamarosan visszatérhet otthonába, de a város nagy részében jelenleg még mindig nincs se áram, se tiszta víz.

A Katrina hurrikán halálos áldozatainak száma csütörtökön 795-re emelkedett. Pénteken országszerte a katasztrófa halottjaiért imádkoznak a templomokban. 