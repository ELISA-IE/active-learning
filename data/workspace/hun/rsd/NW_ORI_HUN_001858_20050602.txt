A kínai hamisítástól félti iparát az USA

Szigorúbban kell fellépnie Kínának a termékhamisítás ellen, és meg kell nyitnia piacát az amerikai termékek előtt - nyilatkozta az amerikai kereskdelmi miniszter. A szoftverkalózkodás és a hamisított áruk miatt az Egyesült Államoknak tavaly 162 milliárd dollárra nőtt a kereskedelmi hiánya Kínával szemben.

A nemzetközi cégek több, mint 60 milliárd dollárt veszítenek a kínai hamisítványok miatt, az Egyesült Államok Kereskedelmi Minisztériuma szerint. Carlos Guiterrez kereskedelmi miniszter felszólította Kínát, hogy erőteljesebben lépjen fel a hamisítások ellen, mivel az amerikai cégek nem tudnak versenyezni az olcsó kínai árukkal. 

Kína május 30-án eltörölte a textíliák export-tarifáit, válaszul arra, hogy az USA és az Európai Unió akadályozza a kínai termékek beszállítását - tudósít a Bloomberg hírügynökség. Amerika 27,5 százalékos adó kivetését fontolgatja a kínai termékekre. Az országban ezenkívül erősödnek a protekcionista igények és egyre többen gondolják azt, hogy Amerikának ki kell vonulnia a nemzetközi gazdaságból.

Kína azzal vádolja a Bush-adminisztációt, hogy akadályozza a szabadkereskedelmet, mivel az Európai Unióhoz hasonlóan adókat vetett ki a kínai textilbehozatalra. Guiterrez szerint az Egyesült Államok a Világkereskedelmi Szervezettel (WTO) kötött megegyezésnek megfelelően járt el.