Komoly változások várhatók a közszférában

Teljesítményarányos bér, alkalmazottak átcsoportosítása várható a közszférában - 2006-tól. Az erről szóló törvény tervezetét március végén társadalmi vitára bocsátják, a változásokra azonban 2006-nál előbb várhatóan nem kerül sor - írja a Világgazdaság. Később ugyan, de változások lesznek a kormány működésében is.

A közszolgálati reform keretében várhatóan megszűnik a közalkalmazotti és köztisztviselői jogállás, és egységes jogviszonyba kerülnek a közszféra dolgozói. A változások várhatóan 2006-tól lépnek életbe az új bérezési rendszerrel egyetemben. 

Utóbbiban, a tervek szerint, nagyobb súlyt helyeznek az elvégzett munka mennyiségének és minőségének értékelésére. A jelenlegi, pótlékokkal kiegészített fix bérezést olyan bér váltaná fel, amelynek csupán 65 százaléka lenne fix, 15 százalékát tennék ki a pótlékok, és 20 százaléka mozgó, teljesítményalapú lenne - írja a Világgazdaság. Bevezetnének ugyanakkor egy újfajta pótlékot is, a kis létszámú településeken dolgozó értelmiségiek esetében - mondta lapnak Vadász János közszolgálati reformért felelős kormánymegbízott.

Vadász szerint nem elbocsátások, hanem átmozgatások várhatók a közszférában, a fent kevesebb, lent több elve alapján. A legingatagabb a hatósági, minisztériumi igazgatási területen dolgozó vezetők pozíciója. Őket főként az egészségügyi, a szociális szolgáltatások, a kultúra és közoktatás területére irányítanák át. 

Átalakul a kormány működése is, eddig három törvénytervezet készült el, amelyek a 2010-re tervezett korszerű állam létrehozását célozzák. Ezek szerint minimálisra csökkentenék a minisztériumok hatósági szerepkörét, és egy egységes vagyongazdálkodási szervet hoznának létre - írja a Világgazdaság.