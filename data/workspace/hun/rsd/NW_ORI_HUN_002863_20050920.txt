Évente kétszer kell luxusadót fizetni

1-3 milliárd forinttal gazdagíthatja az önkormányzatokat a mintegy 30 ezer embert érintő luxusadó - közölte kedden Batiz András kormányszóvivő. A 100 millió forintnál nagyobb értékű ingatlanok tulajdonosainak évente két részletben kell az adót megfizetni.

A kormány hétfőn terjesztette a parlament elé a luxusadóról szóló törvényt, amely alapján a 100 millió forint feletti értékű ingatlanok tulajdonosainak a 100 millió feletti érték 0,5 százalékát kell befizetniük. Az adóból a javaslat szerint levonható lesz az adott ingatlan után megfizetett valamennyi helyi adó - mondta a kormányszóvivő.

A tulajdonosnak két részletben, március 15-ig, illetve szeptember 15-ig kell lerónia az adót, ez alól csak a jövő év kivétel, amikor az első részlet befizetése - a rendeletalkotási és bevallási kötelezettség miatt - egy nyári időpontra tolódik.

Az önkormányzatoknak jövő év március 31-ig kell kihirdetniük a forgalmi értékről szóló rendeleteiket, az adózóknak pedig április 30-ig kell elkészíteniük ingatlanbevallásukat - hangzott el a keddi sajtótájékoztatón. 

Mint arról korábban az [origo] beszámolt, a luxusadó értékalapon működő ingatlanadó. A javaslat szerint az adó az önkormányzatok bevétele, a fővárosban a forrásmegosztási jogszabályok szerint illeti meg a bevétel a kerületi és a fővárosi önkormányzatot. 

A törvénybe egy adóztatási célú értékelési módszertan is kerülne az előterjesztés szerint. A módszertan egyes lakóingatlan-fajtákra értékhatárokat ad meg a négyzetméterárra. 

A legmagasabb értékhatárt a főváros I. kerületére adja meg a táblázat, ahol az egy lakásos lakóépületben lévő lakásoknál 350-800 ezer forintos négyzetméterárat, míg a többlakásos épületekben található lakásoknál 300-700 ezer forintos négyzetméter árat jelöltek meg. A legalacsonyabb árak a XXI., a XX., a XV., a X. és a IX. kerületben vannak. 

Vidéken a megyei jogú városokra, a városokra és a községekre bontva adnak meg négyzetméterárakat külön a lakóházakra, illetve a többlakásos házakra, valamint az üdülőkre. A legalacsonyabb árak megyei jogú városokra vonatkozóan Borsod-Abaúj-Zemplénben és Nógrádban vannak, a legmagasabbak pedig Zalában, Veszprémben és Győr-Moson-Sopron megyében. 

A tervezet különféle korrekciós tényezőket is felsorol, amelyek figyelembe vehetők a lakóingatlan értékelésénél, ilyen például, hogy mikor és milyen anyagból épült, milyen komfortfokozatú, milyen épületben található.

Az ingatlanok adózási szempontból érvényes értékét az Országgyűlés által elfogadott táblázatban szereplő alsó és felső határok között az önkormányzatok határozzák meg.