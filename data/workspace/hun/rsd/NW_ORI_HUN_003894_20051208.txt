Jogsértő az OTP személyikölcsön-reklámja

Megtévesztette a fogyasztókat az OTP a személyi kölcsönt hirdető reklámjaival, amelyek a fogyasztói döntések tisztességtelen befolyásolásának minősülnek - állapította meg csütörtökön a Gazdasági Versenyhivatal Versenytanácsa. A jogsértésért a versenyhivatal 10 millió forintos bírsággal sújtotta a bankot.

Széles körű sajtó- és rádióreklámozással népszerűsítette az OTP az általa 2005. április 15. és május 15. között nyújtott, kedvezményes személyi kölcsön szolgáltatását. Ennek keretében kilenc országos terjesztésű napi-, illetve hetilapban, továbbá tizenöt országos és regionális sugárzású rádióadóban reklámozta termékét.

A rádiókban az OTP következő reklámszövege hangzott el: "Mire megissza a kávéját, megkapja a pénzét! Az OTP személyi kölcsönhöz most akár 30 perc alatt hozzájuthat! 400 000 Ft-ot adunk havi 9421 Ft-os törlesztőrészletre. Sőt, az akció ideje alatt OTP lakossági folyószámlára történő folyósítás esetén az 1 százalékos folyósításhoz kapcsolódó jutalékot is elengedjük. OTP személyi kölcsön. Ne várakozzon tovább."

Amint arra több pénzügyi elemzés rámutatott, a pénzügyi szolgáltatók által nyújtott kölcsönök kockázatossága elsődlegesen abban rejlik, hogy a bankok és a pénzügyi vállalkozások a kamat-, illetve árfolyamváltozásból eredő kockázatokat továbbhárítják az ügyfélre, viszont a háztartások nem rendelkeznek természetes fedezettel a felvállalt árfolyam- és kamatkockázattal szemben - derül ki a versenyhivatal közleményéből.

Ha az adós a hitel felvételére vonatkozó döntését - egy jelentősebb összeg igénybevétele esetén - a hitel felvételekor érvényes kamat- és árfolyamszint alapján maximalizálja, a pénzpiaci kondíciók kedvezőtlen irányú elmozdulása következtében megemelkedő törlesztő-részlet késedelmes teljesítéshez, fizetésképtelenséghez vezethet. Ezért a piaci ajánlatok mérlegelésekor a fogyasztó számára meghatározó jelentőségű annak eldöntése, hogy kíván-e ilyen kockázatokkal hitelterméket igénybe venni - hangsúlyozza a versenyhivatal közleményében.

Az eljárás során a Versenytanács azt vizsgálta, hogy biztosította-e az OTP a szükséges piaci ismeretet a fogyasztók számára a megalapozott termékválasztás érdekében. A rádióreklám nem szólt a svájci frank alapú kölcsönről és törlesztőrészletről, viszont közölte a lakossági folyószámlára való folyósítás feltételét, ami azonban azt a hamis látszatot keltette, hogy az akció időtartama alatt a forint- vagy az euróalapú kölcsönfelvétel esetén a feltételek azonosak a svájci frank alapú kölcsönéivel. 

A sajtóreklámozás ugyan tartalmazta, hogy a népszerűsített személyi kölcsön svájci frank alapú, de az 1 százalékos kedvezmény hozzákapcsolása - nem említve a folyószámlára való folyósítás feltételét - a fogyasztó előtt jellemzően rejtve maradt, azt a hamis látszatot keltve ezáltal, hogy az 1 százalékos kedvezmény - a kölcsön alapjától függetlenül - az akciós időszakban kötött minden szerződéshez jár. Így a versenyhivatal megállapította, hogy a bank reklámkampánya sem elemeiben, sem összességében az előírt ismeretet nem biztosította.

A Versenytanács a jogsértésért 10 millió Ft versenyfelügyeleti bírság megfizetésére kötelezte az OTP-t.