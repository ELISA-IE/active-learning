Munkahelyet is teremt az alternatív energia

A fosszilis tüzelőanyagok piacán tapasztalható folyamatok, és az éghajlati változások ismét nagyobb figyelmet terelnek a megújuló energiaforrásokra. Magyarországon egyelőre semmi nem segíti a zöld források terjedését, pedig egyes európai országokban az összes szükségletnek akár 25 százalékát is megújuló energiából fedezik.

Magyarország lemaradása hatalmas a megújuló energiaforrások felhasználásában - derült ki egy osztrák-magyar szolárkonferencián. Az ilyen energia aránya az összes energiafelhasználáson belül mindössze 3,6 százalék, ezzel az öreg kontinensen az utolsók között vagyunk. 

Az Európai Unió elvárásai szerint 2010-re csak a villamosenergia-előállítás megújuló energiaforrásokra épülő részét a jelenlegi 0,5 százalékos érték több mint hétszeresére, 3,6 százalékra kellene emelni - Ausztriában ez akkorra már 78,1 százalék lesz. Az egyik lehetőség, hogy alternatív forrásokból - biomasszából, szélenergiából, napkollektorokból vagy napelemekből - fedezzék a szükségleteket, olvasható a Napi Gazdaságban. 

A szakemberek szerint egymillió hektár energiaerdőből - éppen ennyi, eddig szántóként hasznosított területet kellett kivonni az EU-csatlakozás után - az ország energiaigényének 15-25 százalékát lehetne fedezni, ráadásul ez az agrárnépesség helyben tartását, és a munkahelyteremtést is segítené. Ma az energiaszükséglet említett 3,6 százalékát fedező megújuló energiaforrásokon belül 2,8 százalékot a biomassza, túlnyomó részt tűzifa képvisel, amelyhez az erdők kivágásával jutnak. 

A résztvevők közül többen jelezték: rohamosan növelhető lenne a környezetvédelmi szempontból is sokkal előnyösebb energiaforrások alkalmazása, ha nem csupán egy pályázat támogatná a telepítéseket. Ezek a pénzek csak 120 millió forintnál nagyobb beruházásokkal nyerhetők el, amit egy iskolának, kórháznak esélye sincs kifizetni - mondta Horváth János geológus, a Geo-Montan Kft. munkatársa.