Többen halnak meg műhiba mint autóbaleset miatt

Becslések szerint többen halnak meg Magyarországon orvosi műhiba, mint közlekedési balesetek vagy öngyilkosságok miatt - írja a Népszabadság. A lap szerint évente hét-tízezer ilyen haláleset történhet a kórházakban. 

Egy amerikai kutatás szerint az egészségügyi ellátás - a műhibák miatti elhalálozások számát tekintve - megelőzi a hegymászást, az autóvezetést, a légszennyezést, a repülést és az atomerőműveket - írja a Népszabadság. Csak az USA-ban évente 44-88 ezerre becsülik az ilyen megelőzhető halálozások számát. A lap szerit ez olyan, mintha egy évben kétnaponta zuhanna le három, utasokkal teli Jumbo Jet. A legveszélyesebb az érsebészet, a mellkas- és szívsebészet, valamint az idegsebészet. 

Ugyan legtöbbször szülészek ellen indul műhibaper, ezen a területen a legkevesebb az elkerülhető eljárási hiba. Ennek oka, hogy a szülészetekre többnyire egészséges emberek kerülnek. Belicza Éva minőségügyi szakember, a Semmelweis Egyetem Menedzserképző Központjának oktatója szerint a leggyakrabban az idősek és a nagyon súlyos állapotban lévő, kiszolgáltatott betegek válnak az orvosi műhibák áldozataivá. A Népszabadságnak nyilatkozó szakember szerint Magyarországon nem mérik a gyógyítási folyamat során bekövetkező hibákat. 

Golub Iván, a Magyar Kórházszövetség elnöke ugyanakkor vitatja az ellátási hibákkal kapcsolatos megállapításokat. Szerinte a hazai kórházak többségében működik minőségbiztosítási rendszer, amelyben az ellátási hibákat is figyelik. Igaz, ezeket nem gyűjtik és nem hozzák nyilvánosságra sem. Ugyanakkor igyekeznek belőlük okulni, és javítani a folyamatokon. A szövetség beleegyezne, hogy egy, az ellátási hibákkal kapcsolatos belső információs rendszert működtessen - írja a Népszabadság. 