Ceausescut ábrázoló képekből nyílt tárlat

A Ceausescu családnak és családról készült festményekből nyílt kiállítás Bukarestben. A képek híres román festők alkotásai.

"Szocialista Realizmus" címmel nyílt kiállítás a román fővárosban, amelyen első alkalommal láthatók együtt a Ceausescu család számára, illetve a család tagjairól készült műalkotások. A festményeket neves román képzőművészek (Dumitrescu, Corneliu Baba, Sabin Balasa) készítették a diktatúra éveiben. A Kortárs Művészetek Múzeumában látható 165 képen legtöbbször az egykori román diktátor és felesége, Nicolae és Elena Ceausescu a főszereplő. Több festménynek is a "Tisztelet szeretett elnökünknek" címet adták.