Újabb rakpartot zárhatnak le az árvíz miatt

A védvonalak közel felén van érvényben árvízvédelmi készültség. Az áradó folyók védett települést továbbra sem veszélyeztetnek, az ártéren belüli nyaralókat viszont elöntheti az ár. A Duna kedd éjjel tetőzik a fővárosban, elképzelhető, hogy a rakpart egy újabb szakaszát is le kell zárni. A Lupa-szigetet már kedden elöntötte a víz. Az ár valószínűleg egy héten belül levonul.

Egyre hosszabb folyószakaszon van árvízvédelmi készültség Magyarországon, kedd reggelre a 4000 kilométer hosszú hazai védvonal közel felén vezettek be árvízvédelmi készültséget. Az árhullám védett területen továbbra sem veszélyeztet lakott területet, veszélynek csak a hullámtéren belül, engedély nélkül épült nyaralók vannak kitéve. Ilyenek találhatóak például a Római-parton, amiket várhatóan elönt a fővárosban kedd éjjel tetőző Duna. Az árhullám várhatóan egy héten belül levonul.

Horkai András, az Országos Környezetvédelmi, Természetvédelmi és Vízügyi Főigazgatóság árvízvédelmi osztályának helyettes vezetője az [origo]-nak elmondta: jelenleg az országban 2034 kilométer hosszan van árvízvédelmi készültség. Harmadfokú készültség hétfőhöz képest rövidebb szakaszon, 90 kilométer hosszan van érvényben, a Fehér- és a Kettős-Körös mentén. Másodfokú készült pedig 315 kilométeres folyószakaszon van, a Fekete-, a Sebes-, a Hármas-Körös mentén, a Berettyón, a Lajtán és a Mosoni Dunán. Elsőfokú készültség pedig 1629 kilométeren van érvényben.

A Duna jelenleg Komáromnál és Esztergomnál tetőzik, a fővárosban kedd éjjel lesz a legmagasabb a folyó vízszintje, amikor várhatóan eléri a 640 centimétert. Csók László, a fővárosi önkormányzat közmű-ügyosztályának vezető főtanácsosa az [origo]-nak elmondta: az ár miatt a fővárosban lezárták a budai alsó rakpart Mozaik utca és a Margit híd közötti szakaszát. A Duna elsőként a Komjádi uszoda előtti szakaszon öntötte el az alsó rakpartot. Csók László szerint elképzelhető, hogy kedd éjjelre a budai rakpart Margit híd és Halász utca közti szakaszát is le kell zárni. Csütörtöktől várhatóan csökken a vízszint, pénteken az utakra rakodott hordalék eltávolítása után újra megnyílhat a budai rakpart a forgalom előtt.

A Tisza jelenleg Záhonynál tetőzik 550 centiméterrel, lakott terület a Tisza völgyében sincs veszélyben. A legmagasabb vízszintet, 770 centimétert vasárnap éjjel a Fekete-Körösön mérték, a román határhoz közeli Antnál. Ez azonban 230 centiméterrel volt alacsonyabb az eddig itt mért 1000 centiméteres vízállásnál. Továbbra is le van zárva viszont Szegeden a rakpart. A Felső-Tisza-vidéki Környezetvédelmi és Vízügyi Igazgatóság tájékoztatása szerint kedden megkezdődött a Szamos magyar szakaszán a Romániából átsodródott hulladék-szennyeződés összegyűjtése. A hétvégén ugyanis az áradással együtt műanyag és üvegpalackok kerültek a Szamosba, onnan pedig a Tiszába. A szennyeződés nem okozott komoly vízminőségromlást, annak jelentős részét ugyanis a kolozsvári vízügyi igazgatóság leszűrte.

Jelentős a belvízzel elöntött területek aránya, jelenleg 94 ezer hektárnyi terület van víz alatt, aminek közel 50 százaléka szántóföld. Amíg azonban a belvíz elleni védekezés leghatékonyabb eszköze az enyhe idő, addig az árvízvédelmi szempontból a legkárosabb, mivel gyorsítja az olvadást. Horkai szerint különösen veszélyes lehet, ha a folyók vízgyűjtő területein újabb olvadás lenne, a folyómedrek ugyanis tele vannak, és nem bírnának el egy újabb árhullámot. A most levonuló árt azért tudtuk könnyen átvészelni, mivel az gyakorlatilag üres medrekben zúdult végig - tette hozzá a vízügyi főigazgatóság munkatársa.

Az ár- és belvíz elleni védekezésre január 1-jétől összesen több mint egymilliárd forintot költött a kormány, ebből az árvízvédekezés 195 millió forintot, míg a belvízé 820 millió forintot emésztett fel. Persányi Miklós környezetvédelmi miniszter kedden, a víz világnapja alkalmából rendezett ünnepségen elmondta: idén a Vásárhelyi terv keretében közel 20 helyszínen 20 milliárd forintot költ a kormány az árvízdelemre.