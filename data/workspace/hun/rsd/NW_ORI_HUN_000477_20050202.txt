Meghétszerezte nyereségét a Google

A vártnál jóval nagyobb karácsonyi reklámköltések nyomán a Google 2004 negyedik negyedévében 204,1 millió dolláros profitra tett szert az egy évvel korábbi 27,3 millió után. A társaság forgalma az időszakban 1,03 milliárd dollárra nőtt az egy évvel korábbi 512,2 millióról - közölte a BBC. 

Az internetes keresőprogramot üzemeltető cég a tavalyi év egészét 399,1 millió dolláros nyereséggel zárta 3,19 milliárd dolláros forgalom mellett. 2003-ban a társaság nyeresége 105,6 millió dollár, árbevétele pedig 1,47 milliárd dollár volt. 

A vártnál sokkal jobb gazdálkodási adatok nyomán a Google részvényeinek árfolyama 201,60 dollárra emelkedett a tőzsdén kívüli kereskedés során a keddi hivatalos 191,90 dolláros záró árfolyamról. A cég részvényeivel 2004 augusztusa óta kereskednek a Nasdaqon, bevezető áruk 85 dollár volt. 

Néhány órával a Google bejelentése előtt a Microsoft közölte: befejezte a házon belül készített MSN-kereső fejlesztését.