Kilencvenmillióból szagtalanítanák a szemétledobókat

Bűzmentesítő programra kér pénzt a főváros környezetvédelmi bizottsága a főpolgármestertől, mert szerintük szervezetten kell tenni a panelek lépcsőházaiban nyaranta terjengő bűz ellen. Egy vállalkozás környezetbarát szagtalanító anyaggal szüntetné meg a szagokat. A társasházak képviselői szerint eddig senki nem panaszkodott a szemétledobók miatt, a házlakók többnyire maguk oldják meg a problémát.

A panellakások szemétledobóiban rothadó hulladék szaga ellen központilag szeretne tenni a főváros környezetvédelmi bizottsága, ezért felkérték a főpolgármestert, keressen forrást az ötlet finanszírozására. Becslésük szerint kilencvenmillió forintból megoldható lenne a főváros panelházainak szagtalanítása. A bizottság egy vállalkozással végeztetett szagtalanító kísérleteket Újbuda, Zugló és Angyalföld panelházaiban. Az eredmény egy környezetbarát granulátum, amit a szemeteskukákba kellene szórniuk a lakóknak. 

Bánsági György, a Városháza környezetvédelmi bizottságának elnöke szerint a granulátum hatásosnak bizonyult a lakásszövetkezetek elnökei, társasházi közös képviselők visszajelzéseiből ítélve. "A granulátum egy speciális anyag, ami pozitív ionokká alakítja a szagokat, így szünteti meg őket. Csak a kukákba kell tenni egy kicsit" - mondta az [origo]-nak. Bánsági szerint a nyugaton széles körben alkalmazott anyagot itthon a közterület-fenntartók és a csatornázási művek már egy éve használják szagtalanításra. Még a szippantóskocsik is ezzel a módszerrel próbálnak küzdeni a bűz ellen. 

Ha a szagtalanításra sikerül pénzt szerezni, a társasházak szövetségei kapnák meg a granulátumot. Az ő dolguk lenne ezt szétosztani a panellakásokban. Bánsági számít arra, hogy a kérdésről a Városháza nyárig döntést hoz, ami a szag szempontjából a legkritikusabb időszak.

Az általunk megkérdezett panellakók és a Lakásszövetkezetek és Társasházak Országos Szövetségének (LOSZ) illetékese szerint eddig nem voltak komoly panaszok. "Senki nem jelentkezett még nálunk ilyen problémával. A legtöbb helyen a tisztítást megoldják maguk a házlakók, már most is létezik két cég, amely szemétledobókat szagtalanít" - mondták a LOSZ-nál. "Tudok olyan panellakásokat is, ahol megszüntették a szemétledobót a sok bogár meg kosz miatt" - tájékoztattak. 

"A központi ledobó csatorna alján tényleg ott rohad a szemét, és ahol tud, kiszáll a büdös" - mondta egy panellakó. "A szemetet a gondnok viszi ki, tőle függ, hogy mennyire tiszta a ház. A legtöbb helyen mindennap kitolják a szeméttárolót" - tette hozzá. 