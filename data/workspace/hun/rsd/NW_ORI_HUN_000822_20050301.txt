Ragasztója miatt bírságolták a Henkelt

A Henkel Magyarország Kft. a fogyasztók megtévesztésre alkalmas magatartást tanúsított azzal, hogy a Loctite Super Attak folyékony pillanatragasztó csomagolásán a No.1 megjelölést alkalmazta - állapította meg a Gazdasági Versenyhivatal versenytanácsa. A versenytanács a társaságot 2 millió forintra bírságolta.

A Henkel Magyarország Kft. Loctite Super Attak terméket védő csomagolás mindkét oldalán jól olvashatóan tüntette fel a "No.1. liquid" jelölést. A kifogásolt jelölés megjelent a Henkel internetes oldalán, valamint szórólapokon is. A versenytanács szerint a No.1. jelölés azért alkalmas fogyasztók megtévesztésre, mert azt a képzetet kelti, hogy az adott feladat elvégzéséhez célszerűen használható termékek közül a Henkel terméke a legjobb - indokolta döntését a GVH.