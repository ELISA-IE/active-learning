Egérszart találtak a babapiskóták között

Egérszart találtak a fogyasztóvédők a csomagolt babapiskóták között az egyik nagyáruház polcain, a boltot megbírságolták és fertőtlenítést rendeltek el. A nagy élelmiszerüzletekben tartott ellenőrzések során rengeteg lejárt terméket és magyar ismertető nélküli árut találtak a Fogyasztóvédelmi Főfelügyelőség emberei. A legtöbb szabálytalanságot Pest megyében tapasztalták.

Lejárt termékeket, magyar ismertető nélküli árukat, hamisan gyümölcslének nevezett italokat találtak a Fogyasztóvédelmi Főfelügyelőség munkatársai a nagy élelmiszer áruházakban tartott vizsgálataikon. Az egyik legdurvább szabálytalansággal egy áruházlánc szigetszentmiklósi üzletében találkoztak, ahol egérszarra bukkantak a csomagolt babapiskóták között. Az áruházra bírságot szabtak ki, az ÁNTSZ pedig fertőtlenítést rendelt el. 

A legnagyobb bírságot a Tescóra rótták ki, összesen 20 millió forintot. A Lidl 5 milliós, az Auchan 3,8 milliós bírságot kapott - közölte szerdán Geri István, a Fogyasztóvédelmi Főfelügyelőség főigazgatója. Gyakran találkoztak a fogyasztóvédők olyan árukkal is, melyeken két különböző ár szerepelt. Ilyen pontatlanság esetén a vevőnek mindig az alacsonyabb áron kell megkapnia a terméket. Súlyos megtévesztésnek számít az is, ha a termékmegnevezés nem az előírásoknak megfelelő. A Lidl több áruházában "gyümölcslé" megnevezéssel olyan terméket forgalmaztak, melynek gyümölcstartalma csak 20, illetve 25 százalékos volt. Ezek csak "gyümölcsitalként" árusíthatóak.

A legtöbb szabálytalanság Pest megyében fordult elő, de itt is található a legtöbb nagy élelmiszer áruház. A legkevesebb gond pedig a Borsod megyei üzletekkel volt. A fogyasztóvédők összesen 172 áruházban jártak és 300 szabálytanságra derítettek fényt. A nagy élelmiszerüzletekben tartott soron kívüli vizsgálatokra azért volt szükség, mert sok panasz érkezett a fogyasztóvédőkhöz és az Ifjúsági, Családügyi, Szociális és Esélyegyenlőségi Minisztériumhoz. A Fogyasztóvédelmi Főfelügyelőség múlt hét pénteken fejezte be az élelmiszerekre, műszaki és vegyipari termékekre vonatkozó vizsgálatát, az összes adatot még nem dolgozták fel, tehát ezek még csak részeredmények.