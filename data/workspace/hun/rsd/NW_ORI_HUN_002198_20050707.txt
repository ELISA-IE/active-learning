Háromszázmilliárdot kell megspórolniuk a tárcáknak

Háromszázmilliárd forintot kell megtakarítaniuk a minisztériumoknak, hogy tartani lehessen a tervezett éves államháztartási hiányt - értesült a Népszabadság. A tárcák vonakodnak megtenni a szükséges lépéseket.

Ahhoz, hogy tartani lehessen az éves hiányt, a minisztériumoknak körülbelül háromszáz milliárd forintot kellene megtakarítaniuk. Ettől természetesen vonakodnak a tárcák. A költségvetési törvény értelmében ugyanis a büdzsének ugyanolyan maradvánnyal kell fordulnia, amilyennel tavaly zárt. Tehát senki nem költhet többet azért, mert spórolt tavaly. Tavaly 527 milliárdos egyenleggel zártak a tárcák, és erre, valamint a tavalyi spórolásra hivatkozva költöttek volna még 300 milliárdot az idén. Erre azért lett volna lehetőségük, mert a költségvetési törvény általános érvényű: nem azt írja le, hogy minden tárcának ugyanannyit kell költenie, mint tavaly, csak azt, hogy a költségvetésnek általánosan kell ugyanolyan összegű maradványt produkálnia. 

A Pénzügyminisztérium szerint minden tárcától meg kell követelni a maradványképzést, nem szabad lehetőséget adni a kibújásra. Általánosan az ún. fejezeti előirányzatok öt százalékát kellene megspórolni maradványként, de egyes területeken ez a ráta elérheti a húsz százalékot is. Legrosszabbul a kulturális és a gazdasági tárca járt, ahol a maradványon felül még tizennégy-, illetve tizenegymilliárd forintot kell megtakarítani. 

A maradványértékképzésén felül számos egyéb intézkedést is bevezetett a kormány, hogy tartani tudja az éves hiányt: zárolta a vésztartalék egy 125 milliárd forintos részét, és növelni akarja a járulék- és áfabevételeket.

Az államháztartás féléves deficitje majdnem elérte az éves tervezett hiányt. A júniusi 988,1 milliárdos deficitet mindössze 35 milliárd forint választja el a teljes évre várt 1022 milliárdos tervtől. A kormány elismerte, hogy ősz elején a hiány átlépheti a teljes évre várt keretet, de az év végi többlet majd kiegyensúlyozza a büdzsét - írja a Népszabadság.