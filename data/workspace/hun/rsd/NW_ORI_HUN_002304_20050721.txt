Kifelejthettek orvosokat a tápszerrendeletből

Számos szakorvos-csoport kimaradt abból a rendeletből, amellyel a rákos betegeknek segítő tápszerek felírását szabályozták júliusban. Sok beteg lenne így kénytelen új orvoshoz fordulni az őt ismerő régi helyett. A miniszter szerint lehet, hogy véletlenül felejtették ki a kérdéses orvosokat - írja a Népszabadság.

Júliusban kormányrendelettel korlátozták a rákos beteg számára létfontosságú tápszerek felírásának jogát. Ezek után csak szakorvos, és közülük is csak sebész, gasztroenterológus, gyermeksebész és gyermekgasztroenterológus írhat föl tápszereket. Az új jogszabályban nem szerepelnek az onkológusok, a pulmonológusok vagy a fül-orr-gégészek, jóllehet épp az ő betegeik azok, akiknek többsége kénytelen tápszert fogyasztani - írja a Népszabadság. 

A lap szerint a betegvédő, és a táplálkozási szakemberek sem értik miért ez a szigorítás. Vasváry Artúrné, a Magyar Rákellenes Liga elnöke levélben fordult emiatt a tárcához. A szervezet vezetője szerint harmincöt-negyvenezer rákbeteg életét nehezíti meg a döntés, mivel a páciensek újabb szakrendelőkbe, várószobákba kényszerülnek, olyan orvosokhoz, akik nem kezelték őket korábban. 

Henter Izabella dietetikus úgy véli, a tápszer kulcskérdés a rákbetegek terápiájában. Szerinte a daganatos pácienseknek vagy a pszichiátriai betegeknek komoly lelkierőre van szükségük, hogy egy vadidegen orvos előtt újból őszintén beszéljenek a problémáikról. 

Rácz Jenő egészségügyi miniszter már megkapta az említett a levelet, és vizsgálja az ügyet. A miniszter szerint elképzelhető, hogy véletlenül maradtak ki a kérdéses szakemberek a felsorolásból, mivel eredeti céljuk a hozzáférés megkönnyítése volt - derül ki a Népszabaság írásából.