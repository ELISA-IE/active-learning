Köldökzsinóron át fertőzik a magzatot a vegyi anyagok

A vizsgált 400 vegyi anyagból átlagban közel 200 rákkeltő anyagot találtak amerikai kutatók az újszülött csecsemők köldökzsinórjában. Környezetvédő civil szervezetek szerint a káros vegyi anyagokat visszaszoríthatja az a pár év múlva életbe lépő uniós jogszabály, amely átfogó vizsgálatot írna elő minden forgalomban lévő vegyi anyagra. Jelenleg ugyanis amíg be nem bizonyosodik egy anyagról, hogy mérgező, addig forgalmazható.

A köldökzsinóron keresztül akadálytalanul juthatnak a magzatba a veszélyes vegyi anyagok - derül ki az Environmental Working Group amerikai környezetvédelmi csoport kutatásából, amelyet a civil szervezet a WWF-fel közösen publikált. Az amerikai környezetvédők megbízásából végzett kutatás során 2004-5-ben tíz újszülött köldökzsinórjában 413 különféle vegyi anyag jelenlétét vizsgálták meg. Egy-egy baba köldökzsinórvérében átlagban 200 olyan vegyi anyagot találtak, amelyeknek a többsége allergiát vagy rákot is okozhat.

A vizsgálatok alatt olajszármazékok égetése során keletkező szénhidrogéneket találtak, amelyek rákkeltők. A csecsemők köldökzsinórjában több olyan a teflonban is megtalálható vízlepergető anyagokat mutattak ki, amelyek születési rendellenességet okozhatnak. Kimutattak közel 30-féle (például a számítógépekben is megtalálható) égésgátlót, amelyek a készülékek lángra lobbanását gátolják meg. Az égésgátlók felboríthatják a hormonháztartást, valamint születési rendellenességet okozhatnak. Ezek mellett a köldökzsinórokban 21-féle növényvédő szert találtak, többek között a rákkeltő hatású DDT-t, amelyet már a '60-as években betiltottak.

Prommer Mátyás, a WWF Magyarország programvezetője az [origo]-nak elmondta: a vizsgálat nem volt teljes körű, mindössze 413 vegyi anyag előfordulást vizsgálták, miközben közel 75 ezer féle vegyi anyag fordul elő az emberi környezetben. Hozzátette: ráadásul ezen anyagok többsége úgy van forgalomban, hogy azok káros hatásait nem vizsgálták. Jelenleg ugyanis az uniós és amerikai gyakorlat szerint, amíg be nem bizonyosodik egy anyagról, hogy mérgező, addig forgalmazható.

A civil szervezetek egy készülő uniós jogszabálytervezettől, a REACH-től (Registration, Evaluation and Authorisation of Chemicals, magyarul: vegyi anyagok nyilvántartása, értékelése és engedélyezése) várnak változást. A REACH célja, hogy a vegyi anyagokat még a forgalomba kerülésük előtt vizsgálják meg egészségügyi és környezetvédelmi szempontból. Az Európai Unió tagállamaiban 1981 óta kötelező ugyan a vegyi anyagokat forgalomba kerülés előtt vizsgálni, ez azonban csak az új termékekre vonatkozott, a régiekre nem. 1981 óta pedig mindössze háromszáz új terméket dobtak piacra, miközben a már forgalomba lévők száma eléri a 100 ezret. A várhatóan életbe lépő REACH újdonsága az lenne, hogy visszamenőlegesen vizsgálná a készítmények hatásait.