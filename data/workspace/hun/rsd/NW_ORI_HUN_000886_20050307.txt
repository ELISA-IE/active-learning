Megkövetik a cigányságot a pártok

Megkövetheti a parlament a cigányságot a holokauszt idején ellenük elkövetett bűnök miatt. A négypárti bocsánatkérést hétfőn fogadta el az Országgyűlés.

A magyar Országgyűlés, a pártok egybehangzó nyilatkozata alapján, megköveti a magyar nemzet részét alkotó cigányságot a holokauszt idején a romák ellen elkövetett bűnökért - olvasható a négy parlamenti párt egy-egy képviselője által aláírt nyilatkozatban, amelyet hétfőn a Ház 329 igen szavazattal, ellenszavazat és tartózkodás nélkül fogadott el.

A történelem során sokszor sújtotta a cigányságot elkülönítés, kirekesztés, azonban a német megszállás és a nyilas hatalomátvételt követően már a létük is veszélybe került a németekkel kollaboráló magyar kormányok közreműködésével - áll a politikai nyilatkozatban, amely ezt az időszakot Magyarország legszégyenteljesebb korszakának nevezi.

A zsidók és a cigányok ellen elkövetett bűnök végső soron a magyar nemzet elárulását jelentették, ezért a magyar zsidó áldozatok után a hazai cigányságot is megköveti a parlament - kérnek bocsánatot a képviselők hatvan év elteltével a társadalom nevében. 

A parlamenti képviselők elismerik, hogy a magyar cigányokat még most is sújtják az előítéletek, a szegénység és az iskolázatlanság. Mint írják, ezt csak együtt, közös erőfeszítéssel számolható fel, aminek előfeltétele a közös múlt feltárása és a többségi nemzet nevében elkövetett bűnök bevallása.

Több tízezer magyar romát pusztítottak el a nácik és a nyilasok 1944-45 táján. Sokan munkaszolgálatosként vagy koncentrációs táborokban vesztették életüket, de több magyarországi településen is voltak tömeggyilkosságok, amelyek során hol néhány tucatnyi, hol néhány száznyi cigányt mészároltak le a nyilasok.