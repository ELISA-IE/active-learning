Tőkekivonás okozza a drámai árfolyamesést

Több mint 4 százalékkal esett magyar tőzsde indexe, a BUX. Az árfolyamok zuhanásában az OTP és a Mol járt az élen. Óriási forgalommal csökkent a a részvénypiac, ami nem jelent túl sok jót a hét hátralévő részére.

A Budapesti Értéktőzsde részvényindexe, a BUX 858,01 pontos csökkenéssel, 19.703,66 ponton zárt szerdán, a keddi záró értékhez képest ez 4,17 százalékos gyengülés. 

A részvénypiac forgalma szerdán 42,32 milliárd forint volt, ami amásodik legnagyobb forgalom a magyar tőkepiac történetében. A tőzsde napközben több mint 1 000 pontot is esett, volt olyan például, hogy az OTP árfolyama több mint 7 százalékos mínuszban tartózkodott. A Mol és az OTP forgalma egyébként továbbra is kiemelkedő volt, mindkét papír több mint 5 százalékot esett, több mint 15 milliárdos forgalommal. Farkas Róbert, a Takarékbank Rt. részvénykereskedési igazgatója az MTI-nek azt mondta: egyértelmű a külföldi tőkekivonás a BÉT-en, ami nemcsak Magyarországot érinti, hanem regionálisan is jellemző. Az összes feltörekvő piacon brutális pénzkivonás történt, ezzel párhuzamosan a devizák is gyengültek. Hozzátette: a környező piacokon kisebbek, 3 és 4 százalék közöttiek az esések.

Farkas Róbert szerint ez a nap nem sok jót vetít előre a hét további részére. Elképzelhető, hogy ezeken az árszinteken már lesz egy-két vevő, kiderül, hogy a tőkekivonás folytatódik-e vagy sem - tette hozzá. Az elemző rámutatott: újra 20.000 pont alatt van a BUX, de éves szinten még mindig 5.000 pont az emelkedés, vagyis az idei emelkedést megfeleződött két hét alatt.

A Mol árfolyama 1.030 forinttal, 5,05 százalékkal 19.370 forintra csökkent, a forgalma 15,51 milliárd forint volt. Az OTP papírjaival 17,04 milliárd forint értékben kereskedtek, a részvény árfolyama 365 forinttal, 5,08 százalékkal 6.825 forintra esett. A Richter 33.305 forinton fejezte be a kereskedést, ez 1.345 forinttal, 3,88 százalékkal alacsonyabb, mint az előző napi záró érték. A gyógyszeripari papír forgalma 5,97 milliárd forint volt.

A Magyar Telekom árfolyama 1,7 milliárd forintos forgalomban 15 forinttal, 1,59 százalékkal 931 forintra csökkent. A kis és közepes kapitalizációjú részvények indexe, a BUMIX 1.632,96 ponton zárt, ez 53,05 pontos, 3,15 százalékos gyengülés a keddi záráshoz viszonyítva.

A múlt héten csütörtökön és pénteken összesen több mint 8 százalékkal esett vissza a BUX értéke. Ezt követően hétfőn némi pozitív korrekció következett, ami azonban törékenynek bizonyult, és kedden délután már ismét eladási hullám indult el a piacon. Míg a csökkenés rendre magas, 40 milliárd forinthoz közelítő napi forgalmat indukált, addig a hétfői emelkedés mindössze 18 milliárd forintos forgalmat hozott.

A BUX az év eleje óta kilenc hónap alatt 60 százalékot emelkedett, újabb és újabb történelmi csúcsokat döntve. Ez alatt 14.700 pontos szintről 23.700 pont közelébe jutott. Az eddigi legmagasabb értékét október 4-én érte el, ekkor 23.672 ponton állt az index. A csúcshoz képest szerdáig mintegy 17 százalékot esett vissza a BUX értéke. 