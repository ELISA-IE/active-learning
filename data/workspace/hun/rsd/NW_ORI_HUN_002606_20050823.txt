Ünnepre készülnek a palesztinok a kiürített telepeken

A vártnál könnyebben megy a ciszjordániai zsidó telepek kiürítése. A telepesek tűzfegyver helyett csak tojásokkal és útakadályokkal nehezítik a kiürítést végző katonák munkáját. A katonák legkeményebb fegyvere a vízágyú volt.

Csak kisebb ellenállásba ütköztek az izraeli erők a két ciszjordániai telep keddi kiürítésekor. Így például szögesdrót akadályokat kellett átvágniuk a katonáknak, amikor be akartak hatolni az elbarikádozott sanuri zsinagógába, de volt, amikor darukkal emelték a katonákat a tetőkre. Sanurban 30-40 telepes elbarikádozta magát egy régi török erődítmény tetején. Őket vízágyúk segítségével kényszerítették megadásra. 

A BBC helyszíni tudósítója szerint nyugodt volt a hangulat, noha korábban arról számoltak be az újságok, hogy a radikális telepesek fel vannak fegyverkezve, és akár használni is hajlandók a puskáikat. 

Homesban tojásokkal, szeméttel fogadták a katonákat és rendőröket, akik földgyalu segítségével hordtak homokot a telepesek által az útra locsolt és meggyújtott olajra, majd benyomultak az eltorlaszolt településre. A homesi telepesek vezetője az izraeli közszolgálati rádióban korábban azt nyilatkozta: "Remélem, akik itt vannak, bebizonyítják: nem lehet könnyen eltávolítani a zsidókat a földjükről. Foggal-körömmel harcolni fogunk, a háztetőkön, az épületekben. Nincsenek fegyvereink, de nem lehet kizárni egyes elszigetelt eseteket." 

A zsidó telepek kiürítését a jelentések szerint sok palesztin figyeli, akik ünneplésre készülődnek. 

A ciszjordániai kitelepítéseket egy nappal azután kezdték meg, hogy befejeződött a Gázai övezetbeli zsidó települések evakuálása. Ciszjordániában összesen négy telepet szüntetnek meg, de kettőt már korábban elhagytak lakóik. A Haaretz című izraeli újság internetes kiadása szerint több mint 15 ezer rendőr és katona vesz részt a kitelepítési akcióban.