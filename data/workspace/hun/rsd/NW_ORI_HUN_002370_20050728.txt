Mégsem akar dönteni a többség a gyerek neméről

Az emberek 71 százaléka nem támogatja, hogy megválasztható legyen a harmadik gyerek neme - ez derül ki a Szonda Ipsos közvélemény-kutató felméréséből. A kormány sms-kampányában korábban ezzel ellentétes eredmény született, az sms-ben válaszolók négyötöde akkor azt válaszolta, hogy szeretné megválasztani harmadik gyereke nemét, ha erre lehetősége lenne. 

A megkérdezettek 71 százaléka nem támogatja, hogy a szülők megválaszthassák a születendő harmadik gyerekük nemét - derül ki a Szonda Ipsos közvélemény-kutató cég felméréséből, melyet a TV2 megbízásából készített. A reprezentatív felmérés hétfő délután készült 500 fő megkérdezésével - mondta az [origo]-nak Závecz Tibor, a Szonda Ipsos közvélemény-kutató cég véleménykutatási igazgatója. A közvélemény-kutatók egy konkrétabb kérdést is feltettek, melyben arra kérdeztek rá, hogy a válaszoló személy szerint megválasztaná-e a családjában születendő harmadik gyerek nemét. Az előbbihez nagyon hasonló eredmény jött ki ebben az esetben is: 76 százalék válaszolt úgy, hogy nem választaná meg.

A kormány sms-kampányában ugyanakkor ezzel teljesen ellentétes eredmény született: arra a kérdésre, hogy megválasztható legyen-e a családban harmadikként születendő gyermek neme, az sms-ben válaszolók 81 százaléka igennel válaszolt. A kormány tájékoztatása szerint a feltett kérdésre 2383 válasz érkezett. 

Az ilyen jellegű telefonos közvélemény-kutatás körülbelül egymillió forintba kerül - mondta Závecz Tibor, a Szonda Ipsos munkatársa. A kormány hat hétig tartó sms-kampánya ugyanakkor - melyben hat kérdést tesznek fel - összesen negyvenmillió forintba kerül. A kérdéseket hat héten át hétfőnként hozzák nyilvánosságra, szavazni csütörtök éjfélig lehet, és pénteken a kormányszóvivők jelentik be a voksolás kiértékelését. Batiz András kormányszóvivő ezzel kapcsolatban az Info Rádiónak úgy nyilatkozott, hogy a kormányzat elérte célját az sms-kezdeményezéssel, mivel az emberek vitáznak az adott héten feltett kérdésről. A kormányszóvivő szerint ez a lényeg, nem pedig a kérdésre adott százalékos arány.