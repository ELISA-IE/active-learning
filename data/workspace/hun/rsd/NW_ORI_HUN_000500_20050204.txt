Internetre kerülnek a taj-számok

Hamarosan az interneten és telefonon is ellenőrizhetik a szolgáltatók és az állampolgárok, hogy érvényes-e a nevükhöz tartozó taj-szám. Az OEP honlapján márciustól elérhető szolgáltatást a kezelések pontos elszámolására, és a visszaélések visszaszorítására vezeti be a hivatal - írja a Népszabadság.

Márciustól az interneten is lehet ellenőrizni, hogy érvényesek-e a taj-számok. A rendszer azoknak is segít majd, akik otthon felejtik a kártyájukat, hiszen nevük, címük és születési helyük megadásával telefonon vagy az interneten is rá lehet kérdezni az illető taj-számára, illetve arra, hogy érvényes-e a kártyája. 

"Ha valami nincs rendben a számmal, az azonosító tulajdonosa tisztázhatja a dolgot a megyei egészségbiztosítási pénztár ügyfélszolgálatán" - mondta a Népszabadságnak Bartucz Attila, az OEP szóvivője. Hozzátette: életveszély elhárítása vagy a további egészségromlás megakadályozása érdekében a szükséges ellátás akkor sem tagadható meg, ha nincs a betegnél érvényes taj-kártya.