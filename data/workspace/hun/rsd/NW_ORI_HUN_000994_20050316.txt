Művházak helyett kamionon fut a nukleáris kiállítás

Kamionnal követi az atomhulladék útját a Greenpeace, hogy felhívják a figyelmet ártalmaira. A járművön arról az oroszországi városról láthatóak fotók, ahova a magyar nukleáris szemetet viszik. A környezetvédelmi szervezet eredetileg művelődési házakban állította volna ki a képeket, azonban ezt a tervüket állításuk szerint meghiúsították.

A nukleáris anyagok káros hatásait bemutató kiállítássorozatot indított a Greenpeace. A kiállításon egy atomszennyezéstől sújtott oroszországi településről, az Urál környéki Majakról készült fotókat lehet megnézni. A város azzal hozható kapcsolatba Magyarországgal, hogy a magyar atomhulladék az orosz kormánnyal kötött megállapodás értelmében az ottani nukleáris hulladék-feldolgozó üzembe kerül. A Greenpeace a vándorkiállítást az atomerőmű városában, Pakson nyitotta meg szerdán, majd a paksi atomhulladék nyomvonalát követve vonul végig a képeket bemutató kamion, kitérőt téve a tervezett magyarországi lerakók irányába (Bátaapáti, Boda).

A Greenpeace szerint Majakban minden második nő meddő,  minden harmadik csecsemő rendellenességekkel születik a világra. 1940-ben ugyanis ott nyitották meg a Szovjetunió első atomkombinátját és a korai években számos baleset történt, ami miatt az ott élők komoly egészségkárosodásnak vannak kitéve.

Az elzárt várost fekete-fehér képekkel jeleníti meg a kiállítás. Gyerekek, idősek, magányos ló, sáros utak, szögesdrót illusztrálják a sivár orosz valóságot. Egy igazán sokkoló kép van az interneten is megtekinthető galériában, amelyen egy befőttesüvegben konzervált torzszülött látható.

A Greenpeace szerint bojkottálták a kiállításukat

"Azért voltunk kénytelenek egy erre a célra kialakított kamion utánfutójában bemutatni a képeket, mert nem adtak helyet a művelődési házak a képeknek" - mondta Csáki Roland, a Greenpeace kampányszervezője az [origo]-nak, aki példaként Paksot hozta fel. Elmondása szerint tavaly év végén megállapodtak a kiállításról, azonban három nappal a tervezett februári megnyitó előtt az intézmény vezetője lemondta, noha már kiküldték a sajtómeghívókat. 

"Csak telefonon beszéltem a Greenpeace munkatársaival, semmilyen szerződést nem kötöttünk a kiállítással kapcsolatosan" - cáfolt a művelődési ház igazgatója, Darócziné Szalai Edit, aki elmondta, hogy csak annyiban állapodtak meg, hogy helyt adnak a kiállításnak. "Saját magam döntöttem úgy, hogy nem lesz kiállítás, mivel nem tájékoztattak arról, hogy milyen képeket állítanak ki, hiába kértem, hogy jöjjenek le egyeztetés céljából" - mondta az igazgatónő.