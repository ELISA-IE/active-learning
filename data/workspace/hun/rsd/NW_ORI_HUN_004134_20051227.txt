Újabb tömegsírt fedeztek fel Irakban

Vízvezeték fektetésekor fedeztek fel egy újabb tömegsírt Irakban, Kerbela városában. A sír feltehetőleg azoknak a siíta lázadóknak a holttestét rejti, akikkel 1991-ben végeztek Szaddám Huszein katonái - írja a BBC.

Tömegsírt találtak Kerbela, iraki síita szent városban, valószínűleg a levert 1991-es síita felkelés áldozatainak maradványaival. Eddig 31 nő, illetve gyermek maradványait találták meg. Az első öbölháború után kitört felkelést Szaddám Huszein diktátor vérbe fojtotta. A sírra szennyvízcsatornát építő munkások bukkantak hétfőn, a Bagdadtól délre fekvő város központjában. Egyelőre nem tudják, hogy mekkora kiterjedésű és hogy pontosan hány ember maradványát földelték el benne.

A tetemeket igazságügyi szakértők vizsgálat alá vetik, az eredményeket bizonyítékként felhasználják a bukott diktátor elleni perben. Szaddám Huszeint és hét társát az emberiesség ellen elkövetett bűncselekményekkel vádolják. A vádlottak mind tagadják, hogy bűnt követtek volna el. Becslések szerint a Szaddám Huszein-rezsim 2003 áprilisi megdöntése óta 300 tömegsírt tártak föl.