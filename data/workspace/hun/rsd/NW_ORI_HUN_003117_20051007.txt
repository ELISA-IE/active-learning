Újra repül a kacsával karambolozó vadászpilóta

Akár már ma is repülhet a vadkacsával ütköző vadászrepülő pilótája. A korábbi hírekkel ellentétben ugyanis nem szenvedett sérülést, amikor a gép ablakát betörte egy vadkacsa, amely a pilóta vállát ütötte meg. 

Ha be van osztva repülési feladatra a csütörtök este balesetet szenvedett pilóta, akkor minden további nélkül akár ma is repülhet - mondta az [origo] kérdésére Bocskai István, a Honvédelmi Minisztérium kommunikációs igazgatója. Hozzátette: semmilyen sérülést nem szenvedett az alezredes, akit bár megfigyelésre azonnal kórházba szállítottak, de néhány óra múlva kiengedték. 

A leszállási feladat megkezdése közben, 330 km/órás sebességnél, 500 méteres magasságban csapódott a fülkébe egy vadkacsa, amely a vállán ütötte meg a pilótát, aki ennek ellenére gond nélkül letette az L-39 Albatrosz típusú kétszemélyes repülőgépet, amely kiképzési feladatot látott el. Bocskai elmondta, hogy a pilóta mögött ülő őrnagy szintén gyakorlott repülős, aki társa eszméletvesztése esetén is problémamentesen leszállt volna a géppel.

Az [origo] azon kérdésére, hogy miért nincsenek a honvédség repülőgépei törésálló üveggel felszerelve, a kommunikációs igazgató azt közölte: az L-39-es plexije több helyen meg van erősítve, egy az ezerhez az esélye, hogy madárral való ütközés esetén betörjön. Állította, hogy az utóbbi időben nem történt hasonló baleset a honvédségnél.

Az Albatrosz műszaki vizsgálatát pénteken végzik el, az elsődleges szemle szerint javítható a repülő. Az anyagi kár mértékéről még nem tudott pontos adatot mondani Bocskai, viszont azt valószínűsítette, hogy a pilótát követően hamarosan a gép is újra felszállhat.

1990 óta ez volt a tizennegyedik katonai légi baleset, az utolsó tavasszal történt, amikor lezuhant, majd megsemmisült egy MIG-29-es vadászrepülőgép. Annak pilótája - akit 2003-ban a világ legjobbjának választottak - szintén sérülés nélkül úszta meg a balesetet.