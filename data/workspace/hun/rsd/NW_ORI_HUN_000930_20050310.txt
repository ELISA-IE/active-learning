Egyetemistákat kaphat EP-képviselők helyett Strasbourg

Egy nemrég elkészült tanulmány szerint az Európai Unió intézményeinek működtetése nem eléggé hatékony. Az Európai Parlament (EP) képviselőinek többsége egyetért a jelentés összegzésével, miszerint három EU-székhely - Brüsszel, Strasbourg és Luxemburg - működtetése felesleges pénzpocsékolás. A volt litván pénzügyminiszter, jelenlegi EP-képviselő szerint Strasbourg az EP helyett például helyt adhatna egy új egyetemnek.

A tanulmány - amelyet a litván európai parlamenti (EP) képviselő és volt pénzügyminiszter Valdis Dombrovskis mutatott be nemrég - hatékonyabb működésre és spórolásra buzdítja az EU-intézményeket. A dokumentum azért készült, hogy útmutatást adjon a következő évek költségvetéséhez. A tervek szerint a következő, 2007-2013-as költségvetésben 6,7 milliárd eurót (azaz 1675 milliárd forintot) különítenének el az EU-intézmények működtetésére, az Európai Bizottság költségvetését azonban ez az összeg nem tartalmazza.

 

Ahhoz, hogy a bürokrácián pénzt lehessen spórolni, a tanulmány szerint "racionálisabban és hatékonyabban" kellene működtetni az intézményeket. Emellett a személyzet és a feladatok átcsoportosítását is kezdeményezték. "Általános tendencia, hogy egyre növeljük az EU-intézményekben dolgozók számát, ahelyett, hogy megnéznénk, a feladatok és az alkalmazottak átcsoportosítása nem lenne-e célravezetőbb" - mondta Dombrovskis az EUobservernek. Hozzátette: a különböző intézmények között a jelenleginél hatékonyabb együttműködésre lenne szükség. "Az Európai Parlamentben pédául számos olyan tárgyaló van, amelyet semmire sem használnak, míg más intézmények rengeteg pénzt költenek irodahelyiségek bérlésére. Jobb tervezéssel sokkal hatékonyabbak és olcsóbbak lehetnénk."

 

A tanulmány arra is kitér, hogy 2007-től, Bulgária és Románia csatlakozása után, valamint az alkotmány életbe lépését követően újabb intézményi bővülésre kell számítani. Dombrovskis úgy vélte: az újabb bővítésnél el kellene kerülni azokat a hibákat, amelyeket a tíz tagország felvételekor elkövettek. Például idejében kell gondoskodni a tolmácsok és fordítók felvételéről és elhelyezéséről, hiszen Bulgária és Románia csatlakozásával két újabb hivatalos nyelve lesz az EU-nak.

 

A legtöbb bírálat a székhelyek számát érte. Jelenleg Brüsszel mellett - ahol a fő háttérintézmények is megtalálhatók - Strasbourgban van az Európai Parlament székhelye, míg Luxemburgban dolgoznak például a fordítók. Az EP-képviselők is hol Brüsszelben, hol Strasbourgban üléseznek, az állandó utazással is növelve a költségeket. "A strasbourgi székhely hiba volt már a kezdet kezdetén, és azóta csak egyre nagyobb számlát fizetünk érte" - közölte Dombrovskis. Hozzátette: ha felszámolnák a strasbourgi központot, valószínűleg kártalanítani kellene a várost, mivel annak jelentős bevételi forrás az EP.

 

Felvetődött ugyanakkor az is, hogy a strasbourgi épületek az EP helyett egy új európai technológiai központnak vagy esetleg egy új egyetemnek adjanak helyet. "Az ülésterem kiválóan alkalmas előadóteremnek, és az egyetem működtetésével Strasbourg kevésbé érezné meg anyagilag, hogy az EP kivonult onnan" - állította Dombrovskis.