Rezeg a léc Kofi Annan ENSZ-főtitkár alatt

Tovább gyűrűzik az "olajat élelmiszerért" ENSZ-segélyprogram körüli botrány. Sajtóértesülések szerint immáron Kofi Annan ENSZ-főtitkár személyes felelősségét is firtatja a segélyprogram során elkövetett korrupciós visszaéléseket vizsgáló független bizottság ma nyilvánosságra elé kerülő újabb jelentése.

Megfigyelők szerint a vizsgálóbizottság várható elmarasztaló jelentése nyomán tovább erősödhet a nyomás Kofi Annan ENSZ-főtitkárra, hogy idő előtt mondjon le pozíciójáról, bár Annan már korábban is jelezte, hogy nem jelölteti magát a harmadik ciklusra. A jelentés alapkérdése, hogy milyen szerepet játszott az ENSZ-főtitkár fia, Kojo Annan a svájci Cotechna cég korrupciós ügyében.

A The New York Times hétvégi értesülése szerint már biztos, hogy a Paul Volcker volt amerikai szövetségi jegybanki elnök vezette vizsgálóbizottság Kofi Annan személyes felelősségét is megállapítja az iraki lakosság ínségének enyhítésére hivatott segélyprogram irányításának a fogyatékosságaiért, valamint azért, hogy nem fordított kellő figyelmet fiának, Kojo Annannak az ENSZ-szel szerződéses viszonyban álló Cotecna svájci céghez fűződő összeférhetetlen kapcsolataira. 

Az 1996-2003 között működtetett humanitárius program lehetővé tette a szankciók által sújtott Irak számára, hogy az ENSZ felügyeletével kőolajat adjon el és a bevételből a lakosság alapvető szükségleteit fedezze.

Az irak általt importált áruk ellenőrzését 1998-ban nyerte el a Cotecna egy nyilvános pályázaton. A svájci cégnél ekkor már harmadik éve dolgozott Kofi Annan fia, Kojo Annan. Bár Kojo Annan ekkor kilépett a cégtől, később azonban kiderült, a Cotecna a későbbiekben is közel négyszázezer dollárt folyósított Kojo Annannak, bár a cég szóvivője szerint nem az iraki program kapcsán, hanem nyugat-afrikai konzultánsi tevékenységéért fizetett neki.

Annan "csalódottságának és meglepetésének" adott hangot, amikor megtudta, hogy fia 1998 után is üzleti kapcsolatban maradt a svájci céggel. Kofi Annan és a Cotecna kölcsönösen visszautasította azokat a gyanúsításokat, hogy a főtitkár fiának bármi köze lett volna ahhoz, hogy a svájci cégnek ítélték oda a megbízást. Azonban a főtitkár hivatala a minap azt is megerősítette, hogy Kofi Annan négyszer találkozott a Cotecna vezetőivel, ebből három alkalommal még a pályázat elbírálása előtt. 

Az ügy politikai tétje, hogy Annanban az európaiak az erős ENSZ letéteményesét látják, míg Washington nem felejetette el Annan amerikaiak iraki politikáját bíráló megjegyzéseit, különösen, amikor Annan egy BBC interjúban egyenesen illegálisnak nevezte az iraki intervenciót. 

Az amerikai törvényhozók és a konzervatív sajtó már korábban a főtitkár lemondását követelték. Az Annan személyét kikezdő támadások alkalmat adnak arra, hogy a világszervezet megbízhatóságát is megkérdőjelezzék jelenlegi állapotában. A 67 éves Kofi Annan második főtitkári megbízatása jövőre jár le.