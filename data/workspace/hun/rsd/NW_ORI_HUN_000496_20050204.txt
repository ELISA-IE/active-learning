A Rosznyefty megkezdte az olajszállítást Kínába

A Jukosz olaja helyett a Rosznyefty állami olajtársaság szállítmánya indult el Kínába pénteken - írja az Interfay. A Rosznyefty a közelmúltban kötött megállapodást kínai szállításairól, amelyben 48,4 millió tonna - 350 millió hordó - olaj szállítása szerepel 2010-ig.

A Jukosz olajtársaság a múlt hónap végén közölte, hogy februárban már egyáltalán nem exportál olajat, miután elárverezték a fő termelő egységét, a Juganszknyeftyegazt. Utóbbi körülbelül napi egymillió hordós termelését az állami Rosznyefty olajtársaság kezeli.

A Rosznyefty szerdán cáfolta, hogy a 6 milliárd dolláros bejelentett kínai kölcsönfelvétele a Juganszknyeftyegaz felvásárlásával lenne kapcsolatban, mint közölte, azt jövőbeni kínai olajszállítások előlegeként kapta.

A Rosznyefty 9,35 milliárd dollárt fizetett a Juganszkért, miután megvette az árverésen győztes Bajkalfinanszgrup Kreml-közeli cég 100 százalékát és így jogot nyert a Jukosz eddigi kínai szállításainak átvételére. A Jukosz 2003-ban 3,5 millió tonna olajat szállított vasúton a CNPC kínai állami olajtársaságnak és a szintén kínai Sinopecnek, és 2006-ra 15 millió tonnára akarta növelni szállításait.

A Rosznyefty egyébként pénteken bejelentette, hogy a Juganszknyeftyegaz több milliárd dolláros adóhátralékát a Jukosz részvényeseire akarja hárítani - idézi Szergej Bogdancsikovot, a Rosznyefty elnökét az Interfax orosz hírügynökség. 