Államtitokként védik Berlusconi palotáit

Egy olasz kormánydöntés államtitkoknak kijáró védelmet állapított meg az olasz miniszterelnök, családtagjai, sőt közeli munkatársainak ingatlanjai részére. 

Államtitoknak kijáró védelemben részesülnek ezentúl Silvio Berlusconi olasz miniszterelnök és családtagjai által használt ingatlanok a római kormány döntése értelmében. 

Az olasz sajtó - kormányzati forrásból megerősített - értesülései szerint a kormány pénteken döntött úgy, hogy kiterjesztik a titokvédelmet a milliárdos médiamágnás-kormányfő szardíniai palotájára, a Villa Certosára, a római Velence tér közelében fekvő miniszterelnöki rezidenciára és két Milánó melletti házra, amelyekben Berlusconi neje és gyermekei laknak. A Corriere della Sera úgy tudja, a jövőben államtitok-védelem jár a Berlusconi-família tagjai, sőt közeli munkatársak által használt további ingatlanoknak is.

A festői Szardínián épült Berlusconi-villa vörös posztó az olasz zöldek szemében, mert az 50 hektáros parkkal körülvett, hat úszómedencés ház, amelyet ráadásul egy mólóval is megtoldott tulajdonosa, szerintük megbontja a sziget északnyugati partvidékének különleges jellegét. Az ellenzék azzal vádolta Berlusconit, hogy nem szerezte be a móló kialakításához szükséges összes hatósági engedélyt.