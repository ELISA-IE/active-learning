Helyreigazítás

 

Az Országos Vérellátó Szolgálat Hivatalos Közleménye

Az [origo] 2005. szeptember 2. napján közzétett "Olcsó teszt miatt terjedhet a hepatitis C" címmel cikket jelentetett meg B. F.-né Somogy megyében történt balesete miatt történt műtétjét követően kimutatott HCV fertőzésével kapcsolatban. 

A cikk állításai alaptalanul egyoldalúak, amelyek az objektív tájékoztatás látszatát keltve, az Országos Vérellátó Szolgálatra hivatkozva a valós tények látszatát keltik. Ezekkel szemben kijelentjük, hogy az Országos Vérellátó Szolgálat nem nyilatkozott az [origo]-nak, továbbá a cikk tendenciózus és különböző szövegkörnyezetből kiragadott állításai önmagukban is, és a szerkesztés révén is, alkalmasak arra, hogy teljes mértékben megalapozatlanul bizalomvesztést idézzen elő a hazai vérellátás biztonsága iránt. 

A transzfúzióra mindig életmentő beavatkozáskor kerül sor, ezért az erre vonatkozó állításokkal szemben meggyőződésünk, hogy a társadalom joggal várja el az objektív, mértékadó tájékoztatást. 

Az Országos Vérellátó Szolgálat a vérellátás zavartalan biztosításáért felelős szervezetként, felelőssége tudatában az alábbiakat jelenti ki:

Az Országos Vérellátó Szolgálat ugyanazon - rendkívül költséges - teszteket alkalmazza, amelyeket az Európai Unió más országai és az Amerikai Egyesült Államok is alkalmaznak. A magyar állam a vérellátás minőségi biztosításának érdekében 1998-ban hívta életre az Országos Vérellátó Szolgálatot és a vérellátás világszínvonalú ellátása érdekében folyamatosan és kiegyensúlyozottan biztosítja a megfelelő költségvetési keretet. 

A tesztek minőségének és a vérellátás minőségének biztosítása az Európai Unió kötelező előírásainak megfelelően történik.

Az Országos Vérellátó Szolgálat kijelenti, hogy alaptalan minden olyan állítás, amely arra vonatkozik, hogy a hazai ellátás minősége a költségvetési kereteken múlik. Kijelentjük, hogy a vérellátásban a költségektől függetlenül kizárólag a szigorú előírásoknak megfelelő teszt alkalmazható és alkalmazott.

Az Országos Vérellátó Szolgálat egyebekben kijelenti, hogy B. F.-né életmentő műtéti beavatkozásához a jelen esetben vért adó donorok negatív HCV vizsgálata ellenére a donorok ismételt véradása során levett vér-, szűrő-, és annak megerősítő vírusvizsgálata alapján valamennyi donor vére HCV negatív. Ennek alapján teljes bizonyossággal állítható, hogy a beteg nem a balesetet követő műtét során kapott vérkészítményektől fertőződött meg.

Országos Vérellátó SzolgálatDr. Miskovits Eszter főigazgató