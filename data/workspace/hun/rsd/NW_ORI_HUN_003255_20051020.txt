Plakátról kiált Hitler a mexikói autósokra

Mexikóvárosban ismert és rettegett történelmi, politikai személyiségeket ábrázoló plakátokkal próbálják a közlekedési szabályok betartására bírni az autósokat. A képeken felntűnik George W. Bush amerikai elnök, de a rendőrök lefizetéséért például Teréz anya, a szabálytalan parkolásért pedig Szaddám Huszein dorgálja meg a vezetőket.

Oszama bin Laden, Szaddám Husszein és Teréz anya is arra biztatja a mexikói autósokat, hogy ne parkoljanak két sorban és ne vesztegessék meg a rendőröket, ha ők bűntetni akarják önöket ezért. Mexikóvárosban, a 18 milliós közép-amerikai metropoliszban a nevelés ezen formáját választották a civilek. Üzeneteiket a történelem és a politika legkülönfélébb hősei szájába adják. Feltűnik közöttük Adolf Hitler képmása épp úgy, mint a jelenlegi amerikai elnöké, George W. Bushé.

"Az ördögnek fizessél csúszópénzt!" - kiáltja Teréz anya képe, majd egy morgó Szaddám figyelmeztet, hogy eszébe ne jusson az autósoknak két sorban parkolni, mert "káoszt okoznak". Bin Laden a gyalogosokat inti figyelemre, hogy vegyék igénybe a felüljárókat, ha át akarnak kelni az úton: "Megóvom az életed" - tudatja a terroristavezér. "Kitől hallanád meg, ha nem tőlem?" - olvasható az összes plakáton, ami azért megmagyarázza, hogy mi volt a reklámozók szándéka.

A szokatlan kampányt a "Muevete Por Tu Ciudad" (Mozdulj a városodért!) nevű civil szervezet kezdeményezte. Az ironikusnak szánt poszterekkel az emberek figyelmét szeretnék felkelteni és egyúttal közös cselekvésre serkenteni őket. "Elegünk van abból, hogy káosz uralkodik a városban. Iszonyú energiapazarlás minden nap megvívni a harcot a többi autóssal. Csak az agresszivitást növeli mindenkiben" - idézi a Focus online az egyesület szóvívőjét.