Százezrek figyelték a temetést Krakkóból

II. János Pál pápa temetésén a római Szent Péter téren rengeteg lengyel zászló lobogott, de a pápa szülőhazájában is százezrek gyászoltak együtt hatalmas kivetítők előtt.

Krakkóban, ahol II. János Pál érsek volt, hatalmas tömeg gyűlt össze a Blonie parkban. A város legnagyobb zöld területén óriás kivetítőn követhették a hívek a pápa temetését. A parkban egy ideiglenesen felépített oltárnál tartottak gyászmisét. Sokan már csütörtök este megérkeztek a parkba, ahol fáklyás emlékezést tartottak. A hívek egy része az egész éjszakát a parkban töltötte. Péntek délelőtt már nyolcszázezren figyelték a római közvetítést a Blonieben. Az oltár mellé helyezték azt a széket, amit II. János Pál utolsó lengyelországi látogatásakor használt. A szék üresen maradt, csak egy fekete leplet helyeztek rá. A temetési szertartás után Mozart Requiem című művét játsszák és részleteket olvasnak fel a pápa írásaiból. Krakkó utcáit lengyel és vatikáni lobogókkal díszítették fel pénteken, a zászlókra pedig gyászszalagokat tűztek.

Varsóban a temetés kezdetekor meghúzták a város összes harangját és megszólaltak a légvédelmi szirénák is. A Pilsudski téren és a Szent Anna templom előtt is ezrek gyülekeztek a hatalmas kivetítők elé.