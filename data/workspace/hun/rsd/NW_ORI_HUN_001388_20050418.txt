Bizonytalan a Romániába címzett küldemények kézbesítése

Vasárnap éjféltől általános sztrájkba léptek a romániai posta alkalmazottai. A szakszervezet közleménye szerint a tíz napra tervezett sztrájk ideje alatt felfüggesztik a pénz- és levélküldemények továbbítását, illetve kézbesítését. A Magyar Posta Rt. szóvivője szerint egyelőre bizonytalan, hogy a hétfő után feladott küldemények mikorra érkeznek meg romániai címzettjükhöz.

Vasárnap éjféltől 15 év után először tíznapos általános sztrájkot hirdetett a romániai postások szakszervezete (BNS), miután a román posta vezetőségével nem sikerült megállapodni a kért 16 százalékos béremelésben. A szakszervezet vezetője szerint a sztrájk tíz napja alatt Romániában zárva lesznek posták, és szüneteltetik a levélkihordást, felfüggesztik a pénzküldést, a nyugdíjak, családi pótlékok ki- és a közüzemi csekkek befizetését.

Tomecskó Tamás, a Magyar Posta Rt. szóvivője szerint a román postások szakszervezetével kötött előzetes megállapodás alapján a román fél hétfő reggel még továbbította az onnan Magyarországra feladott leveleket, illetve átvette az itt feladott küldeményeket, azonban a sztrájk miatt a továbbiakban a román posta bizonytalan ideig szünetelteti a Nagyváradról Budapestre induló postajáratokat.

Románia a magyar posta első tíz célországa között szerepel. Magyarországról naponta átlagosan 5 ezer levelet továbbítanak Romániába, illetve onnan 2 ezer levél érkezik.