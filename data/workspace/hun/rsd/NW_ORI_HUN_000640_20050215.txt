Mérgező parfümöktől óv a Greenpeace

Népszerű parfümöket vizsgált a Greenpeace. A környezetvédő szervezet szerint az ellenőrzött 36 termékből 34-ben magas volt egyes mérgező anyagok koncentrációja. Magyarország EU-csatlakozása után megszűnt a korábbi szigorú ellenőrzés, így tavaly óta könnyebben juthatnak a boltokba veszélyes illatszerek.

Valentin-nap alkalmából 36 népszerű parfümöt vizsgált meg a Greenpeace. A nemzetközi környezetvédő szervezet arra volt kíváncsi, hogy egyes ismert márkák - mint például a Calvin Klein vagy a Gaultier - milyen mennyiségben tartalmaznak káros anyagokat. A vizsgálat szerint az ellenőrzött 36 termékből 34-ben magas volt a bőrön át felszívódó ftalátok és műpézsmák aránya.

Zacher Gábor toxikológus szerint a ftálsavakat - ezek közé tartoznak a különböző ftalátok - elsősorban a műanyaggyártásban használják, a vegyületek az anyag rugalmasságáért felelnek. Így ezek a vegyületek megtalálhatók sok konyhai eszközben, gyerekjátékban, de használják a körömlakkok és tinták gyártásához is, sőt egyes sajtokban és édességekben is kimutatták jelenlétüket. Ezek a vegyületek a belső elválasztású mirigyeket roncsolhatják. Zacher szerint vegyületekben kis mennyiségben fordulnak elő, így arra nem kell számítani, hogy ilyen formában is egészségkárosodást okoznak.

Egyes ftalát- és műpézsma-típusok tiltólistán vannak az EU-ban és így Magyarországon is - mondta az [origo]-nak Horkay Edit, az Országos Élelmiszer- és Táplálkozástudományi Intézet munkatársa. Horkay szerint a kérdés elsősorban az, hogy a Greenpeace vizsgálata ezekből a tiltott vegyületekből vagy más, engedélyezett típusokból talált-e a vizsgált parfümökben. Horkay szerint azt is figyelembe kell venni, hogy az egyes anyagok milyen vegyületben találhatók a parfümben, mert ez is befolyásolhatja hatásukat.

A Magyarországon fogalmazott parfümök és kozmetikumok felügyeletét nehezíti, hogy 2004. május 1-je, az uniós csatlakozás óta változtak az erre vonatkozó szabályok. Korábban 10 éves vizsgálati és ellenőrzési időszak után engedélyeztek egy-egy illatszert vagy krémet, most azonban csak bejelentési kötelezettségük van a gyártóknak, azaz nekik maguknak kell tanúsítaniuk, hogy az általuk forgalmazott termék nem tartalmaz káros anyagot, azaz - Horkay szerint - az EU-s gyakorlat megbízik a gyártók felelősségtudatában és becsületességében.