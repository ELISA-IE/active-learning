Busók vertek romákat

Busók ellen indítottak csoportos garázdaság miatt eljárást a mohácsi rendőrök, miután a jelmezesek megvertek két roma biztonsági őrt. 

Két biztonsági őrként dolgozó roma férfival verekedett egy több mint tíz fős, busó jelmezes csoport a mohácsi busójáráson - derült ki  ma, miután az egyik sértett feljelentést tett. A két roma biztonsági őr a busójárást lezáró báli rendezvényen ellenőrizte a meghívottak tiszteletjegyeit, amikor egy ittas, busó jelmezbe öltözött csoport nehezményezte, hogy romákat állítottak a rendezvénynek otthont adó kultúrház ajtajába. Szemtanúk szerint a busók "mocskos cigányoknak" nevezték a biztonsági őröket.  A jelenlévő Vikár Csaba, a busójárás egyik szervezője a Roma Sajtóközpontnak elmondta: bár próbálták a hangoskodó busókat lecsillapítani, azok ennek ellenére tovább kötekedtek, és a szóváltás verekedésbe torkollott. Ennek során az egyik biztonsági őrt a földre teperték, és többször fejbe rúgták. Sógorát, a másik őrt pedig a busók egy lánccal leütötték, úgy, hogy a férfi elvesztette az eszméletét. Az őrök látleleteik szerint könnyebben sérültek.  

A Mohácsi Rendőrkapitányság bűnügyi osztály vezetője azt közölte: a busók ellen jelenleg csoportos garázdaság bűntettének megalapozott gyanúja miatt folyik nyomozás. Kiss József hozzátette: az eljárást nehezíti, hogy eddigi vallomásaikban a kihallgatottak "hatan tizenkét félét mondtak", ezért szembesítik majd a feleket, és még tisztázásra vár, hogy pontosan kik vettek részt a verekedésben. A mohácsi Busó Klub elnöke a Roma Sajtóközpontnak úgy nyilatkozott: nem tud felelősséget vállalni a busó jelmezbe öltözöttekért. Hozzátette: ha az elkövetőkről bebizonyosodik, hogy rasszista indítékok vezérelték őket és tagjai a klubnak, akkor szankcionálja őket.  

Papp Nóra, Roma Sajtóközpont 