Kívülről szerelik a Nemzetközi Űrállomást

A Nemzetközi Űrállomás legénysége ismét kilépett az űrbe, hogy külső szerelési munkálatokat végezzen. Az orosz és az amerikai űrhajósok az űrállomás orosz modulját készítik fel egy európai űrhajó fogadására.

A Nemzetközi Űrállomás (ISS) két űrhajósa hétfőn ismét kilépett az űrbe, hogy az első európai teherűrhajó dokkolásához szükséges berendezéseket szereljen fel orosz szakaszon, továbbá "kézzel" útnak indítson egy miniszputynyikot.

Az orosz Szalizsan Saripov és az amerikai Leroy Chiao közép-európai idő szerint 8.25 órakor a Pirsz dokkolómodulból lépett ki az ISS-ről csaknem hatórás külső munkára - közölte a repülésirányító központ az Interfax és az ITAR-TASZSZ hírügynökség szerint.

Saripov és Chiao az ISS orosz szakaszának felületére felszerel három antennát a fedélzetközi rádióösszeköttetéshez és egy antennát a (várhatóan ez év végén startoló) Jules Verne európai teherűrhajó dokkolását segítő navigációs berendezéshez.

Az űrséta végén Saripov egy speciális nyélnél fogva "kidobja" az űrbe a mindössze öt kilogrammos, TNSZ-0 típusú orosz kísérleti nanoműholdat, amelyet mobiltelefonon hívni lehet majd a Földről. A két űrhajós január 26-án már tett egy űrsétát, szintén külső szereléseket végezve.