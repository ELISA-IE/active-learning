Nem bírják szerek nélkül a vizsgákat a diákok

Becslések szerint itthon körülbelül 6000 diák szed valamilyen stimuláló, nyugtató vagy hangulatjavító szert, különösen vizsgaidőszakban. Aztán később, néhány hét szerhasználat után sokszor nem tudnak visszaállni a korábbi életritmusukba. Ilyenkor nyugtatókat, altatókat kezdenek szedni. Bár ezeket csak receptre lehet kapni, a tapasztalatok szerint ez nem jelent akadályt senkinek.

Toxikológusok becslései szerint Magyarországon csaknem 6000 diák szed valamilyen stimuláló, nyugtató vagy hangulatjavító szert. Így oldják a stresszt, a vizsgadrukkot, vagy a magánéleti problémákat. Rácz József, a Kék Pont Drogkonzultációs Központ és Ambulancia vezetője az [origo]-nak elmondta, hogy nem csak a drogok, de az extrém mértékű kávéivás is veszélyezteti a diákokat. "Nem ritka, hogy vizsgaidőszakban naponta 10-12 kávét megisznak, ami csak fokozza az amúgy is bennük lévő szorongást" - fogalmazott. 

Az orvos tapasztalatai szerint a fiatalok a vizsgaidőszak végén, néhány hét szerhasználat után sokszor nem tudnak visszaállni a korábbi életritmusukba. Ilyenkor nyugtatókat, altatókat kezdenek szedni. "Ez azért különösen veszélyes, mert például az altatókra nagyon könnyű rászokni, könnyebb, mint néhány illegális szerre" - állítja Rácz József. Az elvonási tünetek hamar jelentkeznek, a legjellemzőbb a szorongás. 

Könnyű nyugtatót, altatót szerezni

Bár altatókat és nyugtatókat csak receptre lehet kapni, a tapasztalatok szerint ez nem jelent akadályt senkinek. "Itthon ezt nagyon liberálisan kezelik, könnyen felírják, és el lehet menni több orvoshoz is". A központ vezetője szerint az is problémás, hogy míg külföldön az ilyen szereket sokszor darabra írják fel, itthon rögtön egy-két dobozzal. Rácz József szerint sokat ártanak a diákok között terjedő tévhitek, például, hogy speedel elég egy-két napot tanulni egy nagyobb vizsgára. "Ilyenkor valóban ébren tudnak maradni, de a koncentrációjuk egy idő után szétesik, ez pedig nem kedvez a tanulásnak" - mondja.

Az [origo] által megkérdezett egyetemisták megerősítették az orvosok állításait. Szinte mindegyikük használ valamit vizsgaidőszakban, és ismer olyanokat, akik szintén ezt csinálják. "Van, akinek nem válik be a kávé vagy a tea. Egy idő után ők fordulnak az illegális szerekhez" - mesélte egyikük. 

Egy másik fiú pedig egy gyógynövényekből és gombákból készült kínai táplálékkiegészítőre esküszik, ami tudomása szerint nem ártalmas az egészségre. "Elég drága, egy vizsgaidőszakra körülbelül hétezer forintba kerül, de megéri, mert visszajön az ára később az ösztöndíjban" - állítja. Azt mondja, hogy a szer szellemi frissességet ad, nem kell mindent elolvasni háromszor, elég két alkalommal, és mégis mindenre emlékszik a vizsgán. Rácz József szerint az ilyen készítményeknél, amennyiben valóban csak gyógynövényeket tartalmaznak, inkább a placebohatás működik, azaz inkább a tudat stimulálja a diákot, hogy bevett valamit, ami használ, és nem annyira maga a szer hat.