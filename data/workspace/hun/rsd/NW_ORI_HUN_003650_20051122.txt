Barátaink ajánlása alapján kötünk biztosítást

A magyar lakosság legnagyobb arányban továbbra is a barátok, illetve ismerősök ajánlása alapján dönt arról, hogy mely biztosítóval kössön megállapodást - derült ki a GfK Hungária Piackutató Intézet legfrissebb felméréséből.

Az előző negyedévhez képest a személyes biztosítással rendelkezők körében enyhén nőtt az elérésre szóló életbiztosítással, a vegyes életbiztosítással és a magán balesetbiztosítással rendelkezők aránya. Ezzel szemben mintegy 4 százalékponttal csökkent a nyugdíjbiztosítással rendelkezők köre a GfK által végzett kutatás eredményeinek tanúsága szerint.

Az előző negyedévhez képest emelkedett a lakásukat, illetve házukat biztosító háztartások aránya is. Közel minden második háztartás kötött kötelező gépjármű felelősségbiztosítást, s 11 százalékuk CASCO-t. Változatlanul csupán 8 százalékot tett ki azoknak az aránya, akik az elmúlt év során utasbiztosítást kötöttek.

Az elkövetkező két évben biztosítást kötni szándékozók körében még mindig a lakás- és házbiztosítás a legnépszerűbb - a megkérdezettek 27 százalékának tervei között szerepel e biztosítástípus. A tervezett biztosításkötések formáit illetően második helyezett a vegyes életbiztosítás, harmadik pedig a kötelező gépjármű felelősségbiztosítás. Ez utóbbi biztosítási fajtát kötni szándékozók aránya az elkövetkező két évben autóvásárlást tervezők arányára enged némiképp következtetni.

A kutatók kíváncsiak voltak a biztosítótársaságok megítélésének és a jövőbeni biztosító-választásnak a szempontjaira is. A saját biztosítójukat szimpatikusnak találók mintegy 32 százaléka hivatkozott a szimpátia alapjaként a cég jó nevére. A pozitív megítélés okaként második legnagyobb arányban a megbízhatóságot, a ranglista harmadik helyén pedig a cég által nyújtott kedvező feltételeket említették. A biztosítótársaságot választani készülők többsége - mintegy 46 százaléka - a barátok és ismerősök ajánlásai alapján dönti el, melyik társasággal köt megállapodást. A megkérdezettek megközelítőleg negyede kér tanácsot biztosítási üzletkötőtől egy ilyen döntés meghozatala előtt.

Az előző negyedévhez hasonlóan a lakosság jelentős része most is úgy nyilatkozott, hogy életbiztosítás kötésével halála esetén családja biztonságát szeretné megteremteni, biztosítani.

A biztosítási piac a különböző integrált pénzügyi-szolgáltatói tevékenységek megjelenésével hatalmas robbanás előtt áll - prognosztizálja a GfK közleménye. A kínálati piac bővülésével párhuzamosan érdemes figyelemmel kísérni a keresleti oldal alakulását is. A GfK Hungária Piackutató Intézet negyedévente publikált Biztosításpiaci Adatszolgáltatáscímű felmérése - többek között - a lakosság biztosítótársaságokhoz való viszonyulását, a különböző biztosítási formák kedveltségét és a különböző szolgáltatások igénybevétele mögött álló motivációkat méri, s elemzi.