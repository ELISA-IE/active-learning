Belső vizsgálat a rendőrbalesetek miatt

Belső vizsgálatot rendelt el az ORFK az autós üldözések során történt rendőrbalesetek miatt. Az utóbbi két hétben négy rendőr sérült meg ilyenek során. Rendőrségi berkekben a járőrkocsik rossz műszaki állapotával és a rendőrök rutintalanságával magyarázzák a baleseteket írja a Népszabadság.

Az ORFK belső vizsgálatot rendelt el az egyre szaporodó üldözéses balesetek okainak tisztázására - írja a Népszabadság. A legutóbb vasárnap hajnalban volt autós üldözés a fővárosban, amikor egy taxit akartak megállítani a rendőrök, ám az elmenekült. A - mint utóbb kiderült - betörőket szállító taxis üldözése során az egyik járőrkocsi megcsúszott a vizes úton és villanyoszlopnak ütközött, a két benne ülő főtörzsőrmester könnyebben megsérült. Két hete a XI. kerületben sérült meg súlyosan két rendőr egy autósüldözésben.

A lap szerint a mostani és az ezt megelőző rendőrbaleseteket a járőrkocsik rossz műszaki állapotával - főleg a gumik kopottak -, és a rendőrök hiányos vezetési rutinjával magyarázzák rendőrségi körökben. Az autók jelentős része aligha menne át a műszaki vizsgán. Utóbbin várhatóan javít, hogy az év végéig a rendőrség teljes járműparkjának közel harmadát - ezer járművet - lecserélnek. 

A hiányos rutinon azonban ez nem segít, szakértők szerint hét-nyolc év rendszeres járművezetés után lehet rutinosnak tekinteni egy gépkocsivezetőt. Sok fiatal járőr azonban alig egy-két éves jogosítvánnyal ül a volán mögé. Ráadásul a köztársasági őrezred tagjain kívül senki sem kap speciális kiképzést gépjárművezetésből. 

Egy a lapnak névtelenül nyilatkozó rendőrségi tisztviselő szerint a "jelenlegi jogszabályi környezetben az is kérdéses, hogy mit tehet a rendőr, ha üldözőbe vesz egy menekülő autót". Sok országban a rendőrtök autóikkal szándékosan letolják az útról a menekülőket, ám a tisztviselő szerint itthon ilyen esetben a rendőr hamarabb kerülne bíróságra, mint az üldözött. Rendőrségi források szerint a hatályos jogszabályok felülvizsgálata elkerülhetetlen. 