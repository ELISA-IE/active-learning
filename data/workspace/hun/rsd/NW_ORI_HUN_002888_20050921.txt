Tiltakoznak a receptírás korlátozása ellen

Aláírásgyűjtés kezdődött a magánorvosok receptírási jogának korlátozása ellen - írja a Népszabadság. Az érintettek úgy tudják, hogy egy tervezet szerint a biztosítóval nem szerződött orvosok semmilyen támogatott készítményt nem írhatnának fel a jövőben.

Aláírásgyűjtés kezdődött a magánorvosok receptírási jogának korlátozása ellen. Legutóbb az Orvosi és Egészségügyi Vállalkozások Országos Szövetsége juttatta el állásfoglalását az illetékesekhez, miután további szigorítási tervekről szereztek tudomást. Az érintettek szerint nemcsak a száz, illetve kilencven százalékban támogatott készítmények felírási jogát vennék el a biztosítóval nem szerződött orvosoktól, hanem semmilyen támogatott készítményt sem rendelhetnének a jövőben. A szövetség szerint ez több tízezer orvos gyógyszer- és gyógyászati segédeszköz-rendelési jogát befolyásolja, és szinte az összes szakterület vállalkozásban folytatott rendelése lehetetlenülne el. 

Akárcsak a Magyar Orvosi Kamara, az Orvosi és Egészségügyi Vállalkozások Országos Szövetsége is olyan módszer kialakítását javasolja, amely a jelenlegi rendszerbe épít be több ellenőrzési pontot. Az érintettek szerint ugyanis kizárólag így lehet a kassza működését átláthatóvá tenni. A kamara eddig több száz tiltakozó orvos aláírását gyűjtötte össze, és hamarosan dönt arról, kéri-e a törvény alkotmányossági vizsgálatát - írja a Népszabadság.