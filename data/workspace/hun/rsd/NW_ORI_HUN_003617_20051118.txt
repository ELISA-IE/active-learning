Rendőri szigorra vágynak a késes város lakói

A bűnözés több kategóriájában is előkelő helyen szereplő Hajdúhadházon minden héten történik biciklilopás vagy kocsmai verekedés. A "késes városnak" nevezett Hajdú-Bihar megyei település lakói szerint a bűncselekmények száma azért magas, mivel a rendőrség nem mer keményen fellépni a bűnözőkkel szemben. A rendőrök az [origo]-nak elismerték, hogy valóban izgalmas a munkájuk, abban viszont kételkedtek, hogy az arányokat tekintve valóban Hajdúhadházon követnék el a legtöbb erőszakos és garázda bűncselekményt.

"Minden héten történik a településen késelés vagy verekedés, nem csoda, hogy a környékbeliek csak 'késes városnak' hívják Hajdúhadházt" - mondta az [origo]-nak egy 16 év körüli lány. A 13 ezer lelket számláló Hajdú-Bihar megyei városban a helyiek szerint gyakoriak a betörések, a biciklilopások és a kocsmai verekedések. "Tőlünk többnyire bicikliket lopnak, most az enyém tűnt el, az előző hónapban pedig az édesapámé" - mesélte az [origo] munkatársainak a város főterén egy babakocsit toló 20 év körüli nő. 

A postahivatal melletti újságárus viszont arra panaszkodott, hogy neki már az üzletébe és a lakásába is betörtek. A hajdúhadháziak szerint a legnagyobb vihart az az eset kavarta, amikor egy család fejszével felszerelkezve próbálta kiszabadítani hozzátartozóját a rendőrség épületéből. 

A HVG által csütörtökön nyilvánosságra hozott bűnözési toplista szerint tavaly a lakosság arányához viszonyítva a Hajdú-Bihar megyei városban követték el a legtöbb erőszakos bűncselekményt. A hetilap által közölt lista szerint tavaly 141 esetet regisztráltak Hajdúhadházon, vagyis minden ezer lakosra 11 erőszakos bűncselekmény jutott. A bihari várost holtversenyben követi Baktalórántháza, Vámospércs, Kornádi és Gönc, itt ezer főre átlagban 9-9 rablás és lopás jutott.   

"Izgalmas a munkánk, tagadhatatlan, hogy nem unatkozunk" - ismerte el az [origo]-nak a város rendőrkapitánya. Kozma János alezredes elmondta: a városban egyes bűncselekmények száma emelkedett az évek során. Amíg 1995-ben még csak 4 rablást követtek el Hajdúhadházon, 2004-ben már 11-et, a testi sértések aránya pedig 10 év alatt az évi 32-ről 47-re ugrott. 

A rendőrkapitány szerint mindezek ellenére meglepő, hogy Hajdúhadház tavaly az országos bűnözési toplista élére került. Kozma szerint ennek egyebek mellett az az oka, hogy tavaly zárták le több olyan bűncselekmény ügyében is a nyomozást, amelyeket évekkel korábban követtek el. A hetilap által készített lista viszont regisztrált, nem pedig lezárt eseteken alapul. A rendőrkapitány mindezek ellenére állítja: bármely más évben a város a toplista kevésbé előkelő helyét foglalná el. A 94 fős helyi rendőrség ennek érdekében mindent meg is tesz, az ismeretlen tettesek által elkövetett bűncselekmények minden második elkövetőjét elkapják - közölte az [origo]-val a kapitány. 

A helybeliek többsége viszont elégedetlen a rendőrséggel. Az [origo]-nak nyilatkozó tizenévesek elmondták: a város veszélyesebb negyedeibe, az Oncsa-telepre és Tyúk-telepre este még a rendőrök se merik betenni a lábukat. A hajdúhadháziak szerint az ellen is tehetetlen a rendőrség, hogy a diszkókba ne viperákkal és késekkel felszerelve járjanak a fiatalok. A helybéliek szerint emiatt nem kedvelik őket a környező településeken sem. "Mindenki azt hiszi rólunk, hogy egytől egyig hülyék vagyunk. Ha a környékbeli diszkókban meghallják, hogy hajdúhadházi vagyok, be sem engednek" - panaszolta az [origo]-nak egy helybéli tizenéves fiú. 

Egy 40 éves nő szerint a rendőrség nem mer keményen fellépni a rendbontókkal szemben. "A szép szó nem használ nekik, csak a testi fenyítés" -jegyezte meg az [origo] munkatársainak az éppen újságot vásárló asszony.

A hajdúhadháziak szerint a bűnözési hullám a szegénységgel és a magas munkanélküliséggel magyarázható. A településen 28-30 százalék a munkanélküliek aránya, ráadásul megszűnt az a fafeldolgozó üzem is, amely 400-500 helybélinek adott munkát. Ezt támasztja alá az is, hogy a rendőrségi statisztikák szerint a nyári idénymunkák idején jóval békésebb a város. 

Az [origo]-nak nyilatkozó hajdúhadházi önkormányzati képviselő szerint a hátrányos helyzetűek felzárkozását nem segíti elő az sem, hogy a város mindkét általános iskolájának működik egy olyan kihelyezett tagozata, ahová csak a "problémás gyerekek" járnak. Az [origo] által megkeresett egyik iskola tanára tagadta, hogy a kihelyezett osztályokba csak roma gyerekek járnak. "Csak azok a hiperaktív, problémás gyerekek kerülnek oda, akiknél a nevelési tanácsadó ezt ajánlja" - magyarázta az egyik pedagógus. 

Szabó András

Fotó: Fábián Évi