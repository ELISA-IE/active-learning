Nem került új részvény a BUX-kosárba

Nem kerül új sorozat a BUX kosarába, míg a kis papírokat tömörítő BUMIX kosara három új részvénysorozattal bővül - áll a Budapesti Értéktőzsde [origo]-hoz eljuttatott közleményében. A közlemény szerint a BUX kosarából a jelenleg indextag sorozatok közül kikerülnek a Danubius Rt. részvényei, mivel az értékpapírok többszöri alkalommal nem feleltek meg a bekerülési feltételeknek.

A kosárba kerülés kritériumainak szintén nem feleltek meg a Pannonplast Rt. részvényei, de mivel ez az első alkalom volt, nem kerültek ki onnan. Az új BUX-kosár így az Antenna Hungária, BorsodChem, Démász, Egis, FHB, Fotex, Matáv, Mol, OTP, Pannonplast, Richter Gedeon, TVK részvényeiből tevődik össze.

A BUMIX-ba új indextag lett az Émász, a Pannonflax és a Phylaxia Pharma. A jelenlegi indextag-sorozatok közül a Borsodchem és a Globus részvényei kerülnek ki a közepes kapitalizációjú társaságokat tömörítő indexből. A Borsodchem közkézhányad alapú kapitalizációja meghaladta a kosárba kerüléshez megengedett maximális szintet, így a papír automatikusan kikerült a kosárból. A Globus részvényei másodízben nem teljesítették a kritériumokat, ami az előírásoknak megfelelően a részvények kosárból való kivételét indokolja.

Az új BUMIX-kosár ezek alapján az Antenna Hungária, Danubius, Démász, Econet, Egis, Elmű, Émász, FHB, Fotex, Graphisoft, Nabi, Pannonflax, Pannonplast, Phylaxia Pharma, Rába, Synergon, TVK részvénysorozatokat tartalmazza.

A kosárba bevezetett mennyiségeket mind a BUX, mind a BUMIX esetében a BÉT március 25-én hozza nyilvánosságra.