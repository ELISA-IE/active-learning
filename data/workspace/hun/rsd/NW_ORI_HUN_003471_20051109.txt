Jövőre visszatérhetnek a lopósautók

Jövőre ismét megjelenhetnek az úgynevezett lopósautók, amelyekkel a rossz helyen parkoló járműveket szállítják el. MSZP-s képviselők novemberben a parlament elé terjesztik törvényjavaslatukat, mely szerint a közterület-felügyelők videofelvétel készítése után dönthetnek majd az elszállításról. Eközben Szegeden egy ötéves kislánnyal együtt vontattak el egy személyautót.

Elkészült az a törvénymódosítás, amely újra lehetővé tenné, hogy a szabálytalanul parkoló autókat elvontató tehergépkocsik ismét munkába álljanak. "A módosítás lényege, hogy ezentúl a közterület-felügyelőkre bíznánk ezt a munkát" - mondta Gy. Németh Erzsébet szocialista képviselő, a tervezet egyik benyújtója. A másik fontos változás, hogy a panaszok esetleges elkerülése végett mindent pontosan rögzítenének kamerával.

"Sok esetben a kerékbilincs nem elég, szüksége van a városnak arra, hogy bizonyos esetekben a szabálytalanul parkoló autókat elszállíttathassuk" - állította az [origo] megkeresésére Janicsák Ferenc. A Fővárosi Közterület-felügyelet szóvivője példaként azt hozta fel, hogy ha valaki mondjuk a buszsávban állítja meg a járművét, azt nem lehet egy kerékbilinccsel odarögzíteni. Azt minél előbb el kell szállíttatni.

Janicsák Ferenc szerint a kamera rendkívül fontos szerepet tölt majd be, ugyanis az esetleges panaszoknak, vitás helyzeteknek lehet elejét venni a felvételekkel. Kollégái az autó megtalálásakor, a szállító járműre való felhelyezés után és a kocsi elvontatását követően is körbefilmezik a szabálysértő autót, miközben az esetleges sérüléseket rámondják a felvételre. Ez után senki nem mondhatja, hogy ők okoztak sérülést az autón.

Főként lakossági panaszokra hivatkozva állították le 2003 nyarán a szabálytalanul parkoló járművek elszállítását, de Gy. Németh Erzsébet nem fél a népszerűségvesztéstől. "Egy városban nem lehet népszerűtlen az, aki rendet akar. Az autósok meghatározó többsége tisztességes, mi a maroknyi szemtelenül szabályszegő autós ellen akarunk fellépni." 

Hozzátette: "Fontos hangsúlyozni, hogy aki szabályos helyen parkol, de elfelejtett jegyet venni, azt nem fogják elvontatni." A korábbi rendszer működésének utolsó teljes évében, 2002-ben húszezer autót szállítottak el az akkor sokak által szidott sárga lopósautók.

Gyerek ült az autóban, amikor elvontatták

Eközben Szegeden hétfőn kora délután egy ötéves kislánnyal együtt vontattak el egy személyautót, miközben az édesapa bement pár percre a gyógyszertárba - számolt be a Délmagyarország című helyi lap. A helyi közterület-felügyelők az engedélyezetten fóliázott hátsó üveggel rendelkező személyautóban nem vették észre a gyereket, és az autót elszállították.

"A lányom mindent végignézett belülről, ahogy lekamerázták a kocsit, és ahogy rögzítették a vontatóra. Félős kislány, nem szólt nekik, csak a telephelyen jelezte azok legnagyobb döbbenetére, hogy ő bizony az autóban ül" - mesélt az [origo]-nak az esetről Seresné Zakar Szilvia. Az édesanya szerint elfogadhatatlan a Szegedi Közlekedési Kft. védekezése, mely szerint nem látták a lesötétített autó hátsó ülésén a gyereket, ugyanis "az autóba simán be lehet látni".

A cég parkolási ágazatának vezetője aznap este szerzett tudomást az esetről, azonnal bocsánatot kért a családtól, és visszafizettette a tízezer forintos szállítási díjat. "A közterület-felügyelet vezetője viszont feljelentéssel fenyegetett meg minket, többek között azért, hogy a gyereket a kocsiban hagytuk. Egyelőre papírt még nem kaptunk" - panaszkodik az édesanya.