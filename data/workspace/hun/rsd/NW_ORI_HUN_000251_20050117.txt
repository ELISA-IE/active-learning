Februárra meglesz Hiller utóda

Mire Hiller István távozik kultuszminiszteri posztjáró, meglesz az utód - ígérték a Kormányszóvivői Irodán. Várhatóan a keddi MSZP-elnökségi ülésen is szóba kerül, ki lehet az új kulturális miniszter.

"Pár napig eltart, mire nevet lehet mondani, hiszen Hiller István magasra tette a mércét" - mondta az [origo]-nak a Kormányszóvivői Iroda munkatársa. Hozzátette: mire a kultuszminiszter távozik, meglesz az utóda.

 

Nyakó István, az MSZP szóvivője szerint valószínű, hogy a kérdés a párt keddi elnökségi ülésén is felvetődik. Megjegyezte: Gyurcsány Ferenc miniszterelnök várhatóan kikéri Hiller véleményét is az ügyben.

 

Hiller István kultuszminiszter, az MSZP elnöke vasárnap jelentette be, hogy február 14-én lemond kulturális miniszteri posztjáról, és kizárólag pártelnökként folytatja munkáját. Hillert 2003 májusában nevezték ki kulturális miniszternek, 2004 októberében pedig az MSZP elnökévé választották. Már ezt követően azt nyilatkozta, hogy az MSZP-nek főállású pártelnökre van szüksége, ezért a 2006-os választási kampány előtt lemond miniszteri posztjáról.