Drágul az OTP folyószámla fenntartása

Októbertől emelkedik az OTP folyószámlák fenntartási költsége, miután több díjtételt is megemel a bank. Így például közel 14 százalékkal magasabb lesz a havi zárlati díj - tudta meg az [origo]. Az OTP lapunk megkeresésére azt mondta: termékjövedelmezőségi és piaci elemzések alapján hoztak olyan üzletpolitikai döntést, amellyel fenntartják a kompetitív árazást.

A jövő hónaptól, vagyis szombattól emeli az OTP bank a folyószámlához tartozó költségek egy részét. Így például a havi zárlati díj 220 forintról 250 forintra emelkedik, ami 13,6 százalékos emelésnek felel meg.

Szintén magasabb lesz a számlavezetési díj az adathiány miatt zárolt számlák esetében, ahol a jelenlegi 330 forint helyett októberben már 360 forintot fog elkérni az OTP.

Emelkedik az OTP direkt telefonos ügyintézői, az internetes, a WAP, a mobiltelefonos, és az aktív SMS szolgáltatás havi fix ára. A jelenlegi 90 forint helyett ugyanis 99 forintra drágul e tételek értéke. Ezek a szolgáltatások olcsóbbak, ha az ügyfél lemond az internetes szolgáltatásban kezelt valamennyi számla - kivéve az értékpapír - postai kiküldéséről. Ebben az esetben ugyanis a havi díj 50 forint, október közepétől viszont már 59 forint lesz.

Drágul az automatikus reggeli sms ára is, a jelenlegi 16 forint helyett ugyanis 20 forintra nő a tarifa, igaz csak október 15-től. Nő a kártyás készpénzfelvétel költsége is az OTP automatákból, a 35 forintos fix díj mellett ugyanis a plusz 0,35 százalékos teher 0,45 százalékra emelkedik. Ez azt jelenti, hogy az egyéb automaták 500 forintos díját figyelembe véve, egy 110 ezer forintos készpénzfelvétel már olcsóbb lesz egy másik pénzintézet automatájából. Kivétel azért akad, a Mastercard Arany Presztízskártya ugyanis változatlan feltételeket kínál, és nem drágul a junior kártyák, valamint a Metro plasztik lap díja sem.

Magasabb éves kártyadíjat kell fizetni azoknak, akiknek Multipont Maestro kártyájuk van, a jelenlegi 1500 forint ugyanis 1700 forint lesz a jövő hónap közepétől.