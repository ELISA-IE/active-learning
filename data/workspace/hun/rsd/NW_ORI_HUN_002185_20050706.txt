Gyurcsány konvoja okozhatta a teherautó-borulást

Egy szakértői jelentés szerint a miniszterelnök konvojának felvezető kocsija miatt borult fel egy sóderszállító teherautó idén májusban Csongrád megyében - írja a Blikk. A felelősséget a kormányőrség korábban tagadta, most azt közölték, hogy a vizsgálat még nem zárult le.

A kormányőröké a felelősség abban a balesetben, amelyben totálkáros lett egy teherautó, Csongrád megyei Kistelek közelében - állítja a Blikk egy szakértői vizsgálat eredményére hivatkozva. 

A sóderszállító teherkocsi - sofőrje állítása szerint - azért borult árokba, mivel a vele szemben érkező miniszterelnöki konvoj felvezető autója nagy sebességgel felé tartott ezért ő kénytelen volt a padkára kormányozni a nehéz járművet. A köztársasági őrezred korábban azt állította, hogy szó sem volt arról, hogy a felvezető jármű veszélyes manővert tett volna a teherautó felé.

A Juhász István, a kisteleki rendőrség által kirendelt műszaki szakértő által elkészített jelentés szerint ugyanakkor a felelősök egyértelműen a kormányőrök - írja a Blikk. A szakértő azt állítja, hogy a 140 kilométeres óránkénti sebességgel száguldó konvoj felvezető kocsija egyenesen a teherautó felé tartott a kérdéses útszakaszon, és sóderszállító sofőrje csak a jármű árokba kormányzásával tudta elkerülni a frontális karambolt. A kormányőrök felelősségét szemtanúk is megerősítették.

Az őrezred lapnak nyilatkozó parancsnokhelyettese szerint még nem zárult le a vizsgálat, és az őket képviselő ügyvéd is szakértő bevonását kérte. Kardos Imre ezredes szerint, ha megállapítják felelősségüket, a biztosító a kötelező alapján fizeti ki a teherautósofőrt ért kárt.