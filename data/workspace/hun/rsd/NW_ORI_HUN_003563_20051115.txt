Rendszám nélkül bliccelnek az autósok

A rendőrség még keresi a jogi megoldást, hogy felléphessen az első rendszám nélkül bliccelő autósok ellen. Sokan ugyanis leszedik a rendszámot, és így hajtanak fel az autópályára matrica nélkül, vagy így próbálják meg megúszni, hogy gyorshajtás esetén a traffipax felvétele alapján azonosítani tudják őket. Mások fizetős parkoláskor spórolják meg a rendszám levételével a díjat - írja a Népszabadság.

Újfajta divat terjed az autósok körében: a rendszám nélküli bliccelés a traffipaxoknál, az autópályákon, illetve a fizetős parkoló-övezetekben - írja a Népszabadság. A lap szerint megbecsülni sem lehet mennyi kárt okoznak például a Nemzeti Autópálya Rt.-nek az első rendszám és matrica nélkül az autópályákra felhajtó gépkocsik. A videokamerás ellenőrző rendszer ugyanis csak szemből ellenőriz, és a felismerhetetlen rendszámú kocsikat azonnal törli az adatbázisból. A Népszabadság szerint sokan azért járnak első rendszám nélkül, hogy a rendőrségi traffipax ne tudja beazonosítani őket gyorshajtás esetén.

A közterület-felügyelők is találkoztak már olyan autóval, amelyiknek nincs érvényes parkolójegye, de rendszáma sincs (az élelmes sofőr ugyanis leszedi és berakja a csomagtartóba). Ily módon - azonosító hiányában - nem lehet megbírságolni az autóst.

A rendőrség egyelőre tehetetlen a jelenséggel szemben, még keresik a jogi megoldást, hogy a bliccelők lebukás esetén ne mondhassák azt: "épp most esett le a tábla, és még nem volt idő visszarakni" - derül ki a Népszabadság írásából.