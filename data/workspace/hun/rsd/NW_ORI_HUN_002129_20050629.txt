Százmilliókat tett zsebre a korrupt hivatalnok

Kenőpénzért állított ki hatósági engedélyeket egy hivatalnok, összesen százmillió forintnál is többet tehetett így zsebre a gyanú szerint. A Magyar Hírlap úgy tudja, hamarosan meggyanúsítják az érintetteket a korrupciós ügyben.

Hatósági engedélyekkel üzletelt egy hivatalnok, százmillió forintnál is több kenőpénzt kaphatott így a rendőrség gyanúja szerint - értesült a Magyar Hírlap. A nyomozóknak az tűnt fel, hogy feltűnően költekezett a hivatalnok, olyan luxuscikkeket vásárolt , amiket fizetéséből nem engedhetett volna meg magának.

A Magyar Hírlap úgy tudja, az ügy az elmúlt évek legjelentősebb korrupciós felderítése lehet. Az eljárás a napokban fordult nyílt nyomozásba a Nemzeti Nyomozó Iroda korrupció elleni osztályán. Valószínűleg napokon belül gyanúsítottként hallgatják ki az érintett hivatalnokot, de elképzelhető, hogy a csúszópénzt kifizető válllakozókat is meggyanúsítják. A Nemzeti Nyomozó Iroda korrupció elleni osztályán megerősítették a Magyar Hírlap információját de mivel a gyanúsítotti kihallgatások csak most kezdődnek, részleteket nem közöltek.

A napilap cikkéből kiderül az is, hogy a korrupció elleni osztályra évente húsz-harminc bejelentés érkezik. A bejelentések nagyjából harmada jut el nyílt nyomozati szakba. Mivel a vesztegetés a legnehezebben felderíthető bűncselekmények közé tartozik, a sikeres felderítések érdekében minden engedélyezett titkosszolgálati módszert bevetnek a rendőrök: ellenőrzik a gyanúsított bankszámláit, üzleti kapcsolatait, vagyongyarapodását.

Kapus Sándor, a korrupció elleni osztály vezetője a lapnak elmondta, hogy munkatársai egyre gyakrabban fordulnak meg minisztériumokban, elsősorban megelőzési céllal. A legmagasabb szinten adnak tanácsokat arról, hogy mit érdemes ellenőrizni, mikor hova fordulhatnak, ha gyanús dolgokat tapasztalnak. A gazdasági, valamint a földművelésügyi tárca mellett szinte napi kapcsolatban állnak a környezetvédelmi minisztériummal is. Adataik szerint ugyanis a környezetvédelmi uniós támogatásokra a szervezett bűnözői körök is szemet vetettek, így nem kizárt, hogy valamilyen formában jelentkeznek a pályázatokra.