Az Antenna Hungária 460 forint oszalékot fizet

460 forint osztalék kifizetéséről döntött 1000 forint névértékű részvényenként az Antenna Hungária. A csoport tavaly 11,686 adózott eredményt ért el.

Az Antenna Hungária Rt. 5,462 milliárd forint osztalékot fizet ki, azaz egy 1000 forint névértékű részvény után 460 forintot - áll a társaság Budapesti Értéktőzsdén közzétett jelentésében. Az április 8-án megtartott éves rendes közgyűlés döntött arról is, hogy az elmúlt évi 1,352 milliárd forint adózott eredményt a szabad eredménytartalékból 4,11 milliárd forinttal kiegészíti, és a teljes összeget osztalékként kifizeti. Az 5,462 milliárd forint a társaság jegyzett tőkéjének 46 százalékát teszi ki.

A közgyűlés elfogadta a társaság konszolidált beszámolóját, amely szerint a csoport tavaly 11,686 milliárd forint adózott eredményt ért el, szemben az egy évvel korábbi 155,6 millió forinttal. A növekedés hátterében a pénzügyi műveletek eredményének jelentős javulása áll: a társaság 10,93 milliárd forint plusszal zárta az évet, a tavalyelőtti 2,1 milliárdos veszteséghez képest. A változás oka nagyrészt a Vodafone-részesedés értékesítése: ebből 11,336 milliárd forint pénzügyi bevétel növekedést számolt el tavaly az Antenna Hungária.

Az Antenna Hungária anyavállalati szinten tavaly a megelőző évinél 340 millió forinttal magasabb, 24,9 milliárd forint nettó bevételt ért el. A közgyűlés döntött arról is, hogy a 2005. évet lezáró közgyűlés napjáig meghosszabbítja a könnyvizsgáló, az Ernst and Young Könyvvizsgáló Kft. megbízatását.