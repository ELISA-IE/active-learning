A britek nem kérnek az EU-kampányos pénzből

Jack Straw brit külügyminiszter figyelmeztette az Európai Bizottságot: egy eurót se költsenek Nagy-Britanniában az EU-alkotmány népszerűsítésére, mert szerinte az azt a látszatot kelthetné, mintha Brüsszel be akarna avatkozni a jövő évi népszavazás folyamatába. Az Európai Bizottság szerdán jelentette be, hogy 8 millió eurót költ az EU-alkotmány megismertetésére a tagországokban.

Az Európai Bizottság tervei szerint a 8 millió eurót (2 milliárd forint) egyrészt a tagországok lakosságának száma alapján, másrészt az alapján osztanák el, hogy ahol keveset tudnak az alkotmányról és ráadásul népszavazással döntenek a ratifikálásról, ott több támogatást kapjanak a kampányra. Nagy-Britanniában sokan nem ismerik EU-alkotmányt, a népszavazást pedig 2006-ra tűzték ki, így várhatóan jelentős összegre számíthatnának a britek az EU-tól. Egy tavaly novemberi felmérés szerint a britek fele egyáltalán nem hallott az alkotmányról. Náluk csak Ciprus ért el rosszabb eredményt.

"Megkértük a Bizottságot, ígérjék meg, hogy semennyit sem költenek az igen szavazat népszerűsítésére Nagy-Britanniában, és ezt meg is ígérték" - közölte a brit külügyminiszter. Számításai szerint ezzel 700 ezer eurót (175 millió forintot) utasítottak vissza.

A Financial Times szerint Straw voltaképpen attól tart, hogy bármilyen tényszerű információ hangzana is el Brüsszel részéről, azt a nem mellett kampányolók kiforgatnák.

Neil O´Brien, a nem mellett buzdítók kampányának vezetője ugyanakkor közölte: az az összeg, amit az igen melletti kampányra fognak költeni, el fog törpülni a nem melletti kampány mellett.