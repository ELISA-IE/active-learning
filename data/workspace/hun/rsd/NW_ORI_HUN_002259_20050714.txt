Majdnem összeütközött két repülő Sárvár felett

Túl közel repült egymáshoz két utasszállító repülőgép Sárvár felett július 4-én, 10 ezer méteres magasságban. A Magyar Légiforgalmi Szolgálatok Szakszervezete szerint századmásodperceken múlott, hogy nem ütközött össze a két gép. A légiirányításért felelős HungaroControl szerint viszont nem volt vészhelyzet. A hatóságok még vizsgálják, ki hibázott.

Századmásodperceken múlott, hogy nem ütközött össze július 4-én Sárvár felett egy Airbus és egy Challenger típusú utasszállító repülőgép, 10 ezer méteres magasságban - állítja a Magyar Légiforgalmi Szolgálatok Szakszervezete (MLSZSZ) elnöke, Metes György, aki hozzátette: azért csak most hozták nyilvánosságra az esetet, mert két napja szereztek tudomást róla.

A szakszervezeti vezető szerint a két gép veszélyesen megközelítette egymást: vízszintesen az előírt 300 méter helyett mindössze 100, oldalirányban a minimális 10 ezer méter helyett 8-900 méterre került a két repülő. Metes állította, hogy a május 12-én bevezetett új légtérfelosztási rendszer kidolgozatlansága már eddig mintegy 20 hasonlóan veszélyes helyzetet teremtett. Szerinte ez az eset is annak a következménye, hogy a korábbinál sokkal többször keresztezik egymás útvonalát a repülők.

Metes szerint csak azért nem ütközött össze a két repülő, mert a gépeken üzemelő forgalmikonfliktus-kutató berendezés - amely azt figyeli, nem kerül-e túl közel egymáshoz két gép - jelezte a veszélyes közelséget, és ennek alapján korrigált mindkét jármű.

Hackl Mónika, a HungaroControl kommunikációs osztályának vezetője azt mondta, a magyar légtérben ritkán fordulnak elő ehhez hasonló esetek. Megjegyezte azt is, hogy a szakszervezet által említett eset sem tekinthető veszélyhelyzetnek: a forgalmikonfliktus-kutató berendezés csak figyelmeztette a pilótát arra, hogy egy másik gép túl közel került, de nem utasította elkerülő manőverre, mert ez nem volt indokolt az adott helyzetben.

Mudra István, a légiforgalmi szakszolgálatot adó  HungaroControl igazgatója az MTI kérdésére elmondta: belső vizsgálat is folyik az ügyben, hogy megállapítsák, a légiforgalmi irányító vagy a pilóta hibájából történt-e az esemény, vagy más tényező játszott benne szerepet.

Az eseményt a Polgári Légiközlekedési Hatóság és a Polgári Légiközlekedés Biztonsági Szervezet vizsgálja - állította Metes és Hackl is. A Polgári Légiközlekedési Biztonsági Szervezet honlapja szerint idén eddig 152 "légi esemény" történt. A hatóságok ugyanakkor azt is eseményként rögzítik, ha egy madár nekirepül egy gépnek. A sárvári esetről annyit írnak: "A légtérben két repülőgép között az elkülönítés a minimum alá csökkent."