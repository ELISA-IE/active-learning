Az alkoholgyártóktól óvja a fiatalokat az EU

Az Európai Bizottságot aggasztja, hogy egyre jobban terjed az iszákosság a fiatalok körében. Ezért arra kérik az alkoholipar szereplőit, hogy hagyják békén a fiatalokat. A magyar italgyártók honlapjaira elvileg csak a nagykorúak léphetnek be. Európaszerte - így Magyarországon is - etikai kódexekkel szabályozzák, hogy a fiatalkorúakat szólítsák meg az alkoholgyártók reklámjaikkal. Mindennek ellenére alig van Magyarországon olyan középiskolás a felmérések szerint, aki ne ivott volna legalább egyszer. 

Az Európai Bizottság arra figyelmeztette az italgyártókat, hogy termékeikkel ne a fiatalokat célozzák meg, és tegyenek lépéseket a nagy ivászatok propagálása ellen. A fogyasztási ügyek ciprusi biztosa, Markosz Kiprianu ugyanis attól tart, hogy az észak-európai fiatalok között már szinte általánossá vált mértéktelen italozások az egész kontinensen elterjedhetnek az iskolások körében. Ezért azt szeretné elérni, hogy az italgyártók fogadjanak el egy magatartáskódexet a probléma kezelése érdekében, de akár magasabb adókat is szívesen látna az alkoholtermékeken. Kiprianu a javaslatát ebben az évben a tagállamok egészségügyi miniszterei elé terjeszti.

Az európai reklámipar évek óta próbálja önszabályozási eszközök segítségével a fiatalokat megóvni az alkoholizálástól, és ennek érdekében rendszeresen egyeztetnek az alkoholgyártókkal - mondta az [origo]-nak az Önszabályozási Reklámtestület főtitkára, Fazekas Ildikó. A médiatörvény 2002-es módosítása (amely a nemzetközi alkoholgyártók kódexét használta fel) számos tilalmat állított fel az alkoholreklámokkal szemben. Így például nem szólhatnak kiskorúakhoz, és nem ábrázolhatnak piáló gyerekeket, nem ösztönözhetnek túlzott fogyasztásra. A szeszes italok reklámjai nem kelthetnek olyan benyomást, hogy annak fogyasztása hozzájárul a társadalmi vagy szexuális sikerekhez. 

Az égetett-szeszesitalokat gyártó Zwack Unicum Rt. kiemelten fontosnak tartotta mindig is az európai uniós normák átvételét, még a csatlakozást megelőzően is - mondta Kerényi Péter, a társaság kommunikációs igazgatója az [origo]-nak, aki hozzátette: a társaságnak mind a marketing, mind az etikai kódexe foglalkozik az Európai Bizottság most felvetett kérdéseivel. Így például a termékeik hirdetésein 21 évesnél fiatalabbnak kinéző szereplő nem is szerepelhet, a fiatalkorúak nem tartozhatnak a célcsoportjaikhoz. A Borsodi Sörgyár kommunikációs kódexe csak 25 évesnél idősebb karakterek ábrázolását engedi a marketinganyagaiban ivás közben ábrázolni.

"Nem csak a fiatalok alkoholizálását, hanem a túlzott alkoholfogyasztást is elítéljük, nem véletlen, hogy a Zwack Rt. kezdeményezésére alakult meg 1996-ban a Szövetség a Kulturált Alkoholfogyasztásért nevű egyesület, amely a mértékletes poharazgatást népszerűsíti" - jegyezte meg Kerényi Péter.  

Szinte minden magyar középiskolás volt már részeg

Magyarországon a jogszabályok szerint 18 éven aluliak nem vehetnek alkoholt, és nem is szolgálhatják ki őket szeszes itallal. Ennek ellenére a felmérések szerint szinte minden tizennyolcadik életévéhez közeledő fiatal kipróbálta már az alkoholt, sőt a 17 évesek 80 százaléka gyakran iszogat a barátaival. Az Országos Egészségfejlesztési Központ együttműködésével készült reprezentatív vizsgálat szerint a fiúk esetében minden korosztályban a sör a legnépszerűbb ital, a lányok inkább röviditalokat fogyasztanak. A 2003-as adatok szerint az életkor növekedésével a fiúk mindenféle alkoholt gyakrabban fogyasztanak. A felmérés szerint 12 és 14 éves kor között mindkét nem esetében meredeken emelkedik a különböző alkoholok fogyasztási gyakorisága. A 17 éves fiúk 63 százaléka, a lányok 40 százaléka már többször volt részeg életében.

A kutatás adatai tükrében nem meglepő, hogy amikor a Fogyasztóvédelmi Főfelügyelőség közelmúltbeli ellenőrzése során (amelyet fiatalok bevonásával végeztek), a vizsgált boltok körülbelül egyharmadában, a vendéglátóhelyek, szórakozóhelyeknek pedig több mint egyharmadában találkoztak szolgáltak ki fiatalkorú vásárlót alkohollal (és cigarettával).