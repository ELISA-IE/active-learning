Kulcsár szabadon mozoghat Budapesten

Megszüntette a bíróság Kulcsár Attila házi őrizetét. A volt bróker így szabadon mozoghat a fővárosban, de hetente jelentkeznie kell a rendőrségen.

A Fővárosi Bíróság megszüntette Kulcsár Attila házi őrizetét, ehelyett lakhelyelhagyási tilalmat rendelt el. Június 28-án a Budai Központi Kerületi Bíróság még úgy rendelkezett, hogy a volt brókernek szeptember 30-ig házi őrizetben kell maradnia. A mostani döntés az elsőfokú bírósági tárgyalás előkészítése során hozandó határozatig tart.

A lakhelyelhagyási tilalom azt jelenti, hogy Kulcsár Attila a főváros területét csak külön engedéllyel hagyhatja el, és ellenőrzés céljából heti egy alkalommal köteles jelentkezni a bíróság által kijelölt rendőrkapitányságon.

Kulcsár 2003 nyarától kilenc hónapig volt kiadatási őrizetben az osztrák fővárosban, tavaly március 30-tól pedig előzetes letartóztatásban Budapesten. A gyanúsított tavaly nyáron magára és több más személyre is terhelő nyilatkozatot tett, majd szeptember 30-án, félévi előzetes letartóztatás után az ügyészség indítványára a bíróság házi őrizetbe helyezte.