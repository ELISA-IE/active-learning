Újabb kampányhadjáratot indít a gazdasági tárca

Egyelőre titkolja a gazdasági tárca, hogy mennyi pénzt szán az idei, nagyszabású kampányára. Tavaly 160 millióért népszerűsítette magát a minisztérium. A mostani reklámsorozatban a tervek szerint - többek között - külön melléklet jelenne meg a Financial Timesban, emellett road show-kon népszerűsítenék a gazdasági tárca tevékenységét.

A Gazdasági és Közlekedési Minisztérium idén ismét nagyszabású kampánnyal igyekszik tevékenységét népszerűsíteni, a jelenlegi tervek szerint áprilisban és májusban. Azt azonban a közbeszerzési törvényre hivatkozva nem árulta el a tárca sajtóosztálya az [origo]-nak, hogy nagyságrendileg mennyi pénzt akarnak elkölteni a reklámhadjáratra.

A sajtóosztály csak annyit árult el, hogy a kampányra fordított összeg meghaladja a közösségi értékhatárt, ami szolgáltatás megrendelése esetén a jelenlegi árfolyamon 38 millió forint.

Tavaly 160 millió forintért kommunikált a GKM. Akkor a gazdasági tárca munkáját és a pályázatokban rejlő lehetőségeket ismertették. Idén is hasonló témákat akarnak a kampány középpontjába helyezni, mint 2004-ben.

A tervek szerint ugyanis a 2005-ös kampányban ismét a tárca szakmai tevékenységét ismertetnék, főként a beruházásösztönzés, kis- és középvállalkozások fejlesztése, a Gazdasági Versenyképesség Operatív Program, a Környezetvédelmi és Infrastruktúra Operatív Program, illetve a tárca felügyelete alá tartozó pályázati ás pénzügyi konstrukciók bemutatása kerülne előtérbe.

A GKM többek között vidéki road show-kon ismertetné programjait és eredményeit, emellett több tekintélyes külföldi lapba is szeretne bekerülni. A Financial Times vezető brit gazdasági újságban például négyoldalas külön mellékletet akar megrendelni a gazdasági tárca.