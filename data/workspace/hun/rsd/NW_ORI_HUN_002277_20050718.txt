Drágábban írhatnak fel gyógyszert a magánorvosok

Ősztől nem írhatnak fel 90 százalékos, vagy teljes támogatással gyógyszereket azok a magánpraxist folytató orvosok, akik nem szerződtek az Országos Egészségbiztosítási Pénztárral. Az érintettek diszkriminációt emlegetnek - írja a Népszabadság.

Októbertől korlátozzák a magánpraxist folytató orvosok gyógyszerfelírási jogát. Ez azt jelenti, hogy azok a magánorvosok, akik nem szerződtek az egészségbiztosítóval, nem írhatják fel kiemelt támogatással számos súlyos betegség drága orvosságát. Csak általános támogatással lesz joguk felírni gyógyszereket, ami miatt ezekhez 10-30 százalékkal drágábban juthatnak pácienseik - írja a Népszabadság.

A lapnak pszichiáterek jelezték, hogy megdöbbentek az új rendelkezésen, amely megtiltja számukra a teljes, illetve a 90 százalékos támogatással rendelhető orvosságok felírását. Szerintük ez súlyos diszkrimináció mind az orvosokkal, mind a betegekkel szemben.

Székely Tamás, az Országos Egészségbiztosítási Pénztár főigazgató-helyettese szerint ugyanakkor nincs szó diszkriminációról. A főigazgató-helyettes szerint a betegeknek szembesülniük kell azzal, hogy ha fizetnek a vizsgálatokért, kezelésekért, akkor nem ugyanannyiba kerül az orvosság, mintha a területi szakrendelőben vennék igénybe a térítésmentes ellátást. Az Európai Unió országainak többségében is ez a gyakorlat - mondta Székely Tamás, aki szerint az orvosoknak alig egy-két százaléka nem szerződött a közszolgáltatóval - írja a Népszabadság.