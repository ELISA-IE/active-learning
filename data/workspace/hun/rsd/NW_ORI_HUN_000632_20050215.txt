Drágul a tulajdonilap-másolat

A hiteles tulajdonilap-másolatokért február 15-től az eddig háromezer forint helyett négyezer forintot kell fizetni. Az ügyintézés gyorsítása érdekében a Földművelésügyi és Vidékfejlesztési Minisztérium kettéosztotta a Fővárosi Kerületek Földhivatalát - írja a Magyarország.hu.

A költségvetési törvény értelmében február 15-étől a hiteles tulajdonilap-másolat igazgatási szolgáltatási díja 3000 forintról 4000 forintra emelkedik. A Magyarország.hu internetes portál értesülései szerint átalakítják a Fővárosi Kerületek Földhivatalát. Az idei év első felében a Lehel téri piaccsarnok épületében új ügyfélszolgálati irodát nyitnak, amely az év második felében teljes jogkörű földhivatallá bővül. Így a Lurdy-házban kialakított adatszolgáltató irodával együtt már három helyen tudják fogadni az ügyfeleket. 

A három budapesti hivatal (Budafoki út, Lurdy-ház, Lehel tér), akárcsak az ország összes földhivatala, a Takarnet hálózatán keresztül össze van kötve egymással, így országos adatlekérdezésre alkalmas. Az ingatlan-nyilvántartási eljárás azonban változatlanul a területileg illetékes földhivatalnál indítható meg. A Lehel téri iroda illetékességébe a XIII. és a környező kerületek tartoznak majd. Az FVM illetékese közölte, hogy a terveik szerint a jövőben két további budapesti földhivatalt hoznak létre. Eredményként könyvelhető el, hogy Budapesten az idei évre mindössze öt százalékra, azaz ötezres nagyságrendre csökkent a hátralékos ügyek száma.

 