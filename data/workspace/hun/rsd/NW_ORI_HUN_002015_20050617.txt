Állami pénzt kapott az Orbánt támadó újságíró

Közpénzt kap az Orbán család szőlőügyeit feltáró újságíró - állította Répássy Róbert fideszes képviselő. Az Élet és Irodalom munkatársával a Bács-Kiskun megyei közgyűlés szocialista elnöke kötött megbízási szerződést. Rajnai Attila, az ÉS újságírója szerint összeesküvés-elméletet gyárt a Fidesz.

"A tokaji borcsatákról Orbán Viktor lejáratására írott cikk szerzője" 2004 márciusa óta megbízási szerződésben áll a Balogh László szocialista közgyűlési elnök vezette Bács-Kiskun megyei önkormányzattal, havi 240 ezer forint plusz áfa, vagyis 300 ezer forint díjazásért - állította Répássy Róbert fideszes politikus a megyei főjegyző levelére hivatkozva.

A megyei főjegyző által írt tájékoztatás szerint (amelyet egy fideszes képviselő írásbeli kérdésére készített) a szerződést 2004. március 12-én írtak alá, 16-án lépett hatályba, és egészen a 2006-ig tartó közgyűlési ciklus végéig tart. Répássy szerint a szerződés alapján a vállalkozó feladata "Bács-Kiskun megyét, a megyei önkormányzatot, annak intézményeit érintő cikkek és tudósítások elkészítése, azok sajtóban való elhelyezése, megjelenésének ellenőrzése, a teljesítés pénzügyi ellenőrzésében való közreműködés, illetve kapcsolattartás az írott és elektronikus sajtóval. Feladata továbbá a médiumokkal való együttműködési megállapodások előkészítésében való közreműködés, valamint részvétel sajtótájékoztatók szervezésében és lebonyolításában, a megyei önkormányzat PR-tervének és stratégiájának előkészítésében, illetve minden egyéb, amivel a közgyűlés elnöke e feladatkörben megbízza".

Rajnai Attila, az ÉS újságírója az ügy kapcsán a Magyar Nemzetnek elmondta, hogy munkája a fogathajtó-világbajnokság előkészületeihez és a versenyhez kapcsolódott: kiadványokat szerkesztett, cikkeket írt és fotózott. Rajnai független tényfeltáró újságírónak tartja magát, és szerinte ezt bizonyítják az általa közölt cikkek is. Példaként említette, hogy tavaly az autópálya-építésekről írt tényfeltáró cikket az ÉS-ben, amely a jelenlegi kormányt nem túl kedvező színben tüntette fel megítélése szerint. Arra is felhívta a figyelmet, hogy jobboldali vezetésű önkormányzatoktól is kapott munkát, így 1996 és 1998 között az MDF-es polgármester által irányított Kecskemét önkormányzati lapját szerkesztette.

A Tokaj-ügy

Az Élet és Irodalom (ÉS) még márciusban írt arról, hogy Orbán kormányfőként üzleti tanácsokat adott állami területek megszerzésére egy felesége résztulajdonában levő tokaji cég taggyűlésein. A lap állítólagos taggyűlési jegyzőkönyvekkel támasztotta alá állításait. Ezek szerint Orbán beszélt állami támogatásokról ("ne nyerjünk annyit, amennyit kértünk, ne mi kapjuk a legtöbbet"), és a privatizációról is az állami Tokaj Kereskedőház Rt. birtokainak megvásárlásával kapcsolatban ("mi közvetlenül nem vehetünk meg semmit a kereskedőháztól, forgácsokat le lehet választani az ésszerű vagyongazdálkodás keretében a kereskedőháztól").

Orbán tagadta, hogy bármilyen taggyűlésen részt vett volna, és hogy tanácsokat adott volna, azonban a köztévé A szólás szabadsága című műsorában elismerte, hogy mondhatta azokat a mondatokat, amiket az ÉS idézett a jegyzőkönyvekre hivatkozva. Fideszes politikusok perrel fenyegették a cikksorozat miatt a lapot, eddig azonban csak az ÉS-ben említett cég perelt. A bíróság helyreigazítási keresetüket első fokon elutasította. 