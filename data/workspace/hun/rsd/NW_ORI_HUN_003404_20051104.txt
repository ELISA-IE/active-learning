Fél évet kapott egy oltásmegtagadó anya

Két évre felfüggesztett, hat hónapos börtönbüntetésre ítélte a Csongrád Megyei Bíróság azt az édesanyát, aki nem hajlandó beadatni a kötelező oltások egyikét a gyerekeinek. Ez az eddigi legszigorúbb, jogerős ítélet oltásmegtagadó szülővel szemben.

Két évre felfüggesztett, hat hónapos börtönbüntetésre ítélte jogerősen a Csongrád Megyei Bíróság azt az édesanyát, aki nem adatta be gyerekeinek az egyik kötelező védőoltást - értesült a Délmagyarország Online. A nagymágocsi nő három gyerekének nem adatta be az egyik védőoltást, mert szerinte az betegséget okoz. A nő egyik gyereke a kötelező di-per-te oltás után hetekig tartó izomgörcsöt kapott, ezt követően döntött úgy, hogy az úgynevezett emlékeztető oltást nem adatja be, sőt a többi gyerekét egyátalán nem oltatja be a kombinált oltással, ami a torokgyík, a szamárköhögés és a tetanusz ellen véd. 

A bíróság határozata szerint a gyerekek apja elmeállapota miatt nem büntethető. Az édesanyát büntethetőnek találták, bár megállapították, hogy kóros személyiség szerkezetű és közepesen korlátozott cselekményei társadalmi hatásának megítélésében.

Jogerősen még senkit nem ítéltek börtönre oltás megtagadása miatt - mondta az [origo]-nak Kárpáti József ügyvéd, aki korábban védője volt egy oltásmegtagadó házaspárnak. Az általa képviselt házaspár esetében a jogerős ítéletet pénzbüntetésre enyhítették, valamint tudomása van olyan esetről is, ahol az ügyészség meg is szüntette az eljárást, mert nem tekintette bűncselekménynek - csak szabálysértésnek - az oltás beadásának megtagadását.

A kötelező oltásokat több család azért nem adatja be gyerekének, mert az oltásokat teszik felelőssé későbbi, súlyos betegségek kialakulásáért - például az autizmusért. Az oltásokat először amerikai kutatók hozták összefüggésbe az autizmussal, valamint az immunrendszer súlyos működési zavarai, ezen belül különböző allergiás megbetegedések egyes eseteivel. 

Egy új szabályozás szerint bár az oltások kötelezőek, a mellékhatásokért az állam nem vállal felelősséget, nem perelhető. Mostantól az orvost, vagy elsősorban az oltóanyag gyártóját lehet hibáztatni, ha a gyerekeknél mellékhatások jelentkeznek.