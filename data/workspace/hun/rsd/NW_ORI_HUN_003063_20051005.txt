Ferihegy dolgozóinál a privatizációs terv

Megkapták a Budapest Airport Rt. dolgozói az új privatizációs pályázat-tervezetet az ÁPV Rt-től. A dolgozók tizenöt napig tehetik meg észrevételeiket. Kovács Zoltán az üzemi tanács elnöke elmondta: amennyiben az ÁPV Rt. nem folytat velük érdemi egyeztetést, ismét jogorvoslatot kérnek.

A Budapest Airport Rt. (BA) üzemi tanácsa szerdán megkapta az Állami Privatizációs és Vagyonkezelő Rt.-től (ÁPV) a BA új privatizációs pályázatának tervezetét. Az üzemi tanácsnak tizenöt napja van arra, hogy válaszoljon a tulajdonos és a munkáltató megkeresésére. 

Kovács Zoltán, a Budapest Airport Rt. üzemi tanácsának elnöke reményét fejezte ki, hogy az ÁPV Rt. érdemben konzultál majd a dolgozókkal. Amennyiben csak formai konzultáció történik, Kovács szerint "érdekes helyzet" áll elő. Amennyiben az ÁPV Rt. a dolgozókkal való egyeztetés nélkül indítja meg a privatizációs pályázatot, Kovács szerint az üzemi tanács ismét jogorvoslattal él majd.

Kovács az [origo]-nak elmondta hosszú távon továbbra is az a cél, hogy kiharcolják a ferihegyi dolgozók számára a dolgozói részvényt. Kovács ezt a privatizáció után állami kézben maradó 26 százalékos Budapest Airport részvénycsomagból véli megoldhatónak.

Kovács Zoltán kijelentéseire reagálva Oravecz Péter, az ÁPV Rt. kommunikációs igazgatója elmondta: nem szabad egybemosni a mostani privatizációs kérdést a dolgozói részvény kérdésével. Oravecz az [origo]-nak elmondta: először a Fővárosi Bíróság döntése miatt semmissé vált privatizáció ügyét oldják meg a ferihegyi dolgozókkal.

A mostani pályázat kiírására azért volt szükség, mert a Fővárosi Bíróság jóvá hagyta a munkaügyi bíróság a korábbi tendert megsemmisítő ítéletét. A mostani privatizációra várhatóan azt az öt céget hívja meg az ÁPV Rt., amelyek bejutottak a korábbi pályázat második fordulójába. A német Hochtief, a Fraport, a brit BAA, az ausztrál Macquarie és a dán Copenhagen Airports versengenének Ferihegyért.

A korábbi privatizáció első fordulójának legmagasabb összegű ajánlata 390 milliárd forint volt, ezt állítólag a Hochtief tette, bár a német cég azóta sem erősítette meg ezt az értesülést. Veres János pénzügyminiszter már korábban kijelentette, hogy rekord bevételt vár a privatizációtól.

Barsi Szabó Gergely