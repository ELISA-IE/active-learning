A kormány megsegítené a kárt szenvedett hazai utaztatókat

Az előzetes becslések szerint mintegy 100-200 millió forintra tehető a hazai utazásszervezőket ért kár a délkelet-ázsiai katasztrófa miatt. A kormány arra kérte a Magyar Turisztikai Hivatalt, hogy dolgozzon ki kompenzációs rendszert a cégek megsegítésére - írja a Világgazdaság. 

Molnár Gabriella, a Magyar Utazásszervezők és Utazásközvetítők Szövetségének (MUISZ) elnöke a lapnak elmondta, hogy az irodák számára nagy megterhelést jelent az utasok kártalanítása, hiszen a külföldi szolgáltatóknak már hónapokkal ezelőtt ki kellett fizetniük a számlákat. 

A szervezet már megkezdte az egyeztetéseket az érintett magyarországi utaztatókkal a károk felmérésére, amely egyébként az első becslések alapján mintegy 100-200 millió forintra rúghat. A kormány ezért mérlegeli, hogy miképpen lehetne kárpótolni a veszteséget szenvedett cégeket, és ennek kidolgozásához a Magyar Turisztikai Hivatal és a MUISZ segítségét kérte. 

A hazai utaztatók ellentmondóan vélekednek arról, hogy szükség lesz-e új téli célpontok felkutatására. Annyi már most látszik - vélik a szakemberek -, hogy növekszik az érdeklődés a közép-amerikai üdülőhelyek iránt, az ottani szolgáltatók ennek megfelelően már meg is emelték áraikat. 

Molnár Judit, az OTP Travel ügyvezetője szerint a délkelet-ázsiai célpontok helyett a hazai utasok Kenyát, a Vörös-tenger térségét, a karibi szigeteket vagy a Kanári-szigeteket választhatják. Új célpontokra azért nincs szükség, mert a jelenlegiekre is van még szabad kapacitás - írja a Világgazdaság. 