Pontonhíd válthatja fel a Margit hidat

Várhatóan a tervezettnél hamarabb kezdik el az egyre rosszabb állapotban lévő Margit híd felújítását. Ez azt jelenti, hogy a munkával nem várnák meg az északi M0-ás híd megépülését. Nem kizárt, hogy a kieső átkelőt pontonhíddal pótolják. A felújításra és a forgalomtechnikai átszervezésekre még az idén tervpályázatot írnak ki - írja a Népszabadság. 

Akár már 2007-2008-ban is hozzákezdhetnek a Margit híd felújításához, meg sem várva az északi M0-ás átkelőjének eredetileg 2006-2007-re tervezett, de továbbra is bizonytalan átadását - írja a Népszabadság. A lap szerint nem kizárt, hogy pontonhíddal pótolják majd a fontos dunai átkelőhelyet. 

A híd felújítása egyre sürgetőbb, ugyanis utoljára 1978-ban újították fel, és két éve lejárt a ciklusideje. Állagát folyamatosan ellenőrzik, és ugyan nem tartják életveszélyesnek, de a szakemberek szerint "a vasbeton lemez bármikor, s szinte bárhol beszakadhat". A híd legrosszabb szakasza a margitszigeti bejáró, itt a vasbetonlemez száz éves, a híd vasszerkezete pedig erősen korrodált. 

Még idén nemzetközi tervpályázatot írnak ki a híd felújítására, ebben pontosan felvázolják a részleteket a szükséges forgalomtechnikai átszervezésekkel együtt. A felújítás összköltsége hatmilliárd forint lehet majd, amit emelhet, hogy a híd visszakapná műemlék jellegét, például ismét kitennék rá a pillérszobrokat. 

Ami biztos, hogy a felújítás során nem egyszerre zárják majd le a híd két oldalát, hogy a BKV járművei át tudjanak kelni rajta - derül ki a Népszabadság írásából. 