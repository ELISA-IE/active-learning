Mégsem menesztik az államfői lakért felelős tisztviselőt

Tagadta a kormányszóvivő a Népszabadság azon értesülését, hogy menesztenék a Kincstári Vagyoni Igazgatóság (KVI) elnökét. A napilap szerint azért kell távoznia a KVI elnökének, mert nem sikerült határidőre rezidenciát találnia a pénteken hivatalba lépett új államfőnek.

Nincs napirenden Zelles Sándornak, a Kincstári Vagyoni Igazgatóság (KVI) vezetőjének a menesztése - jelentette ki az [origo]-nak László Boglár kormányszóvivő. A szóvivő elmondta: a kormány és Sólyom László köztársasági elnök megbízottja folyamatosan azon dolgoznak, hogy megfelelő rezidenciát keressenek az új államfő számára.

A Népszabadság kedden arról számolt be, hogy kormánykörökben fontolgatják a KVI vezetőjének a menesztését. A napilap szerint ennek oka, hogy a KVI nem talált megfelelő rezidenciát a pénteken hivatalba lépett Sólyom László államfő számára. Ráadásul a KVI számára meghatározott 30 milliárd forintos bevétel teljesítése is elmarad az időarányostól. Az [origo] szerette volna Zelles Sándort is megkérdezni, a KVI elnöke azonban többszöri megkeresésünkre sem reagált.

A múlt héten hivatalába lépett köztársasági elnök jelenleg továbbra is társasházi lakásában lakik. A Béla király úti rezidenciába már nem költözhet, mivel az ingatlanegyüttest az Orbán-kormány ideje alatt eladták, így annak utolsó lakója Mádl Ferenc volt államfő. A KVI fél éve keresi az új rezidenciát, eddig azonban nem találtak olyan villát, amely alkalmas lehetne az államfő otthonának, vagyis külön lehetne választani a privát lakást és a reprezentációs fogadóteret. Egy XII. kerületi ingatlan ugyan megfelelő lenne, ott azonban az év végéig bérlő lakik.