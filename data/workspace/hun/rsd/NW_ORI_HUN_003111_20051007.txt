Mérgezett petrezselyem kerülhet a piacokra

Feltehetőleg nagykereskedőknek próbálják eladni azt a 2-3 mázsa lopott petrezselymet, melyet mérgező vegyszerrel permetezett le termelője. A vegyszer 24 nap alatt lebomlik, utána már ártalmatlan, de a lopott petrezselymet még csak 8 napja permetezték. Az Országos Tisztiorvosi Hivatal azt kéri a nagykereskedőktől, hogy ne vásároljanak bizonytalan eredetű petrezselymet.

Csaknem három mázsa mérgező vegyszerrel permetezett petrezselymet loptak el a Hajdú-Bihar megyei Kabán. A termelő október elsején permetezte le a növényeket egy olyan vegyszerrel, ami 24 nap alatt bomlik le, addig a petrezselymet nem szabad fogyasztani, utána viszont nem ártalmas az egészségre. A termelő 7-én, pénteken vette észre, hogy a vegyszerrel kezelt petrezselyem eltűnt, valaki kihúzta a földből az egész termést. A lopást jelentette a rendőrségen, illetve a mérgező permet miatt az egészségügyi hatóságok is tudomást szereztek róla. 

A lopott petrezselymet feltehetőleg nagykereskedőknek próbálják majd eladni, ezért nekik kell különösen figyelni, hogy ne vásároljanak olyan árut, melynek bizonytalan az eredete - mondta az [origo]-nak szombaton az Országos Tisztiorvosi Hivatal (OTH) ügyeletese. A többi zöldséghez és gyümölcshöz hasonlóan a nagyobb mennyiségű petrezselyemhez is tartozik egy napló, melyet a termelő vezet és tartalmazza, hogy az áru honnan származik és mikor kezelték vegyszerrel. A lopott petrezselyem tulajdonosai valószínűleg ilyen napló nélkül próbálják majd eladni a körülbelül egy teherautónyi petrezselymet.

Ahhoz, hogy valaki mérgezés tüneteit észlelje magán, nagyon nagy mennyiségben kellene fogyasztania ebből a petrezselyemből - mondta az OTH ügyeletese. Ugyanakkor hosszútávon kisebb mennyiségben is káros a permetezéshez használt szerves foszforsav-észter, mert rákkeltő hatású. A hajdú-bihari rendőr-főkapitányság által felkért vegyszer-szakértő szerint a szóban forgó petrezselyem-gyökér fogyasztása közvetlen életveszélyt nem okoz, de csecsemőkre veszélyes lehet.

A Hajdú-Bihar megyei mentőszolgálat szolgálatvezetője az MTI-vel közölte: a rendőrség valamennyi mentőállomás figyelmét felhívta az esetre, miszerint számítani lehet mérgezéses tünetek akár tömeges előfordulására. Szombaton délutánig a mentők nem kaptak jelzést ilyen megbetegedésről Hajdú-Biharban.

A Hajdú-Bihar Megyei Rendőr-főkapitányság ügyeletvezetője az MTI-nek elmondta, hogy péntek este terménylopás miatt nyomozást rendeltek el az ügyben. Hozzátette: ezzel egyidejűleg felhívták az illetékes kabai polgármesteri hivatal figyelmét, hogy gondoskodjon a lakosság tájékoztatásáról annak érdekében: lehetőség szerint ne vásároljanak ismeretlen eredetű petrezselymet a térségben.