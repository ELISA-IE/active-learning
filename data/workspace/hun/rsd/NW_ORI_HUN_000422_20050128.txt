Minden állami juttatás nyilvános lehet

Hamarosan a kormány elé kerülhet az adatvédelmi törvény módosítását célzó javaslat. Eszerint a közfeladatot ellátó személyek feladatkörével kapcsolatos jövedelmek a törvénymódosítás után nyilvánosak lehetnek. Az ombudsman szerint ez éppúgy vonatkozik majd a jegyzőkre, a megyei közgyűlés elnökére, az MTV vagy az MTI elnökére, mint az állami tulajdonban lévő gazdasági társaságok vezető tisztségviselőire.

Majtényi László volt adatvédelmi biztos, majd utóda, Péterfalvi Attila is évek óta kifogásolja azt a gyakorlatot, miszerint a közfeladatot ellátó szervek vezetőinek fizetése nem nyilvános. Péterfalvi az [origo]-nak azt mondta: a miniszterek fizetése a nyilvános vagyonnyilatkozat révén ismert, a polgármesterek fizetése szintén nyilvános, jutalmaik összegét pedig ki lehet következtetni azáltal, hogy azt el szokták árulni, hány havi fizetésnek megfelelő jutalmat ítélt meg egy-egy közgyűlés a polgármesternek. A törvény ugyanakkor nem mondja ki egyértelműen, hogy ez nyilvános adat. A köztisztviselők bére viszont már nem is nyilvános adat, így a jegyzők vagy a megyei közgyűlés elnökének javadalmazása nem ismert, miközben ők is közfeladatokat látnak el. Az ombudsman szerint a hamarosan elkészülő adatvédelmi törvény ezen kíván változtatni.

 

A módosítás értelmében - közölte Péterfalvi - reményeik szerint bekerül az a passzus, miszerint a közfeladatot ellátó személyek feladatkörével kapcsolatos jövedelem nyilvános adat. Így ez vonatkozna például az MTV, az MTI és a Magyar Fejlesztési Bank elnökére éppúgy, mint az állami tulajdonban lévő gazdasági társaságok vezető tisztségviselőire is.

 

Korábban az [origo] több állami hivatalt is megkérdezett arról, mennyit keresnek vezetőik, de a legtöbb helyen - például az ÁPV Rt-nél vagy a Kormányzati Ellenőrzési Hivatalnál - pont az adatvédelmi törvényre hivatkozva megtagadták a választ.

 

Az ombudsman reményei szerint egy-két héten belül a kormány elé kerülhet a javaslat, amelyet a tavaszi ülésszak alatt el is fogadhat az Országgyűlés. László Boglár kormányszóvivő ugyanakkor az [origo]-nak azt mondta: bár napirenden van a kérdés, a közeljövőben még nem várható döntés. Közölte: jelenleg a szakmai egyeztetések folynak, de várhatóan az év első felében a kormány elé kerülhet a törvénytervezet.

 

Kapcsándi Dóra