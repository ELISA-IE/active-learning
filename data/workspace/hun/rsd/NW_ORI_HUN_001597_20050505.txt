Vonuló albatroszokra lehet fogadni

Ismét megrendezik azt a madárversenyt, amelynek során arra lehet fogadni, hogy a 17 műholdas nyomkövetővel felszerelt albatrosz közül melyik teszi meg elsőként az Ausztrália és Dél-Afrika közötti távot. A szervezők a versennyel a veszélyeztetett tengeri madárra akarják felhívni a figyelmet.

Második alkalommal rendezik meg azt a versenyt, amelynek során szerencsejátékosok a világ minden táján fogadhatnak arra, hogy a 17 résztvevő albatrosz közül melyik teszi meg elsőként a Tasmania és Dél-Afrika közötti 9600 kilométeres távot - írja a BBC. A tengeri madarakat műholdas nyomkövetővel szerelik fel, hogy követni lehessen a vonulási útvonalukat.

A héten elindult versenyt a brit Landbrokes fogadóiroda szervezi. Minden albatroszt pedig egy-egy híresség szponzorál, a támogatók között van a korábbi snookervilágbajnok, Ronnie O'Sullivan, Olivia Newton John ausztrál énekesnő, valamint Sir David Attenborough természetvédő is. A fogadásokból befolyt összegeket jótékonysági célokra ajánlják fel. A verseny meglehetősen veszélyes, tavaly a 18 részt vevő madárból mindössze egy, az Aphrodite nevet viselő albatrosz érte el az afrikai partokat. 

A Big Bird Racing (nagy madárverseny) célja, hogy felhívja a figyelmet arra, hogy a fenékhorgos halászat mekkora veszélyt jelent a tengeri madarakra. A halászzsinórok hossza elérheti akár a 120 kilométert is, a horgokra tűzött csalira vadászó madarakat pedig a rendkívül hosszú zsinórok a víz alá rántják. Ennek a halászati módszernek évente közel 300 ezer tengeri madár esik áldozatul.

A tudósok szerint jelenleg több mint 19 albatroszfajt fenyeget a kihalás veszélye. Az albatroszok a világ legnagyobb repülő madarai, súlyuk a 12 kilogrammot is elérheti, szárnyaik fesztávolsága meghaladhatja a 3 és fél métert. Párt egész életükre választanak, és évente egyetlen tojást költenek ki.