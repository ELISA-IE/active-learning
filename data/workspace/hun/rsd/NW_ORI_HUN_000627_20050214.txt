Százezrekre büntethetik a magánorvosokat

Legtöbbször fogorvosokat, nőgyógyászokat és természetgyógyászokat büntet meg az APEH, mert nem adnak számlát a betegeknek. A magánrendelők ellenőrzését ősszel kezdték el, és a jövőben is folytatják a razziákat. Azok a magánorvosok, akik nem adnak számlát, 100 ezer forintos pénzbírságra számíthatnak.

A legtöbb esetben fogorvosokat, nőgyógyászokat, természetgyógyászokat és állatorvosokat büntet meg az Adó- és Pénzügyi Ellenőrzési Hivatal (APEH) amiatt, hogy nem adnak számlát a betegeknek. Az APEH folytatja az ősszel megkezdett vizsgálatokat, melyekhez az ÁNTSZ bevonására is szükségük van. Azok a magánorvosok, akik nem adnak számlát, 100 ezer forint körüli pénzbírságra számíthatnak - tudta meg az [origo] Varga Árpádtól, az adóhivatal elnökhelyettesétől. A pénzbüntetésen kívül a magánorvosok úgynevezett vagyonodási vizsgálatra is számíthatnak, hogyha az adóellenőrök úgy látják, hogy jelentős vagyon halmoztak fel, miközben hivatalosan alig van jövedelmük. Ezek az ügyek általában a bíróságon végződnek - mondta az elnökhelyettes.Az ellenőrzéseket még ősszel kezdte el az APEH, együttműködve az Országos Egészségbiztosítási Pénztárral és az Állami Népegészségügyi és Tisztiorvosi Szolgálattal. Az OEP arra kíváncsi, hogy alkalmaznak-e úgynevezett kettős finanszírozást a magánorvosok, vagyis előfordul-e, hogy az orvos a magánrendelésen fogadott betegével fizetteti ki egy vizsgálat árát, amelyet aztán a kórházi laborban végeztet el. Az ÁNTSZ pedig azt ellenőrzi, hogy megfelelően tájékoztatják-e a betegeket az árakról, ugyanis minden magánrendelőben ki kellene függeszteni az árlistát.

Az akciót még Matejka Zsuzsanna, az OEP ősszel lemondott főigazgatója azért kezdeményezte, mert sok lakossági panaszban kifogásolták, hogy az orvosi magánrendelőkben, illetve a magánintézményekben nem állítanak ki nyugtát az egyes beavatkozásokról, és nem adnak tájékoztatást az árakról sem. A Magyar Orvosi Kamara már augusztusban tiltakozott az ellenőrzési akció ellen, mert szerintük a kollektív bűnösség látszatát kelti és rontja a beteg-orvos közti bizalmi viszonyt.