Drágul a közlekedés, olcsóbb a telefonálás

Januárban számos áru, szolgáltatás ára emelkedik, például a kábeltévé, vagy a budapesti közlekedés díjai. Ugyanakkor idén 25-ről 20 százalékra csökkent a felső áfakulcs. Így olcsóbb lett például a telefonálás, az internet. Az áram csak a nagyfogyasztóknak drágult.

Nő a rezsiköltség a fővárosban

Budapesten a vízdíj 5,9, a csatornahasználati díj 5,85, a szennyvízszippantás 5,9, a szemétdíj 5,7 százalékkal drágult januártól. A temetkezés 5,6 százalékos díjemelése valójában "csak" 3,4 százalékos többletkiadást jelent az áfacsökkentésnek köszönhetően. Hasonló okokból valójában nem drágult a kéményseprés: az 5 százalékos áfacsökkentés miatt, az elfogadott 4,2 százalékos emelés nem érezteti hatását.

Átlag 10 százalékkal drágít a BKV 

A BKV-vonaljegy ára 185 forintra, a dogozói bérleté 6900 forintra, a tanulói bérleté pedig 2600 forintra emelkedett január 1-től. Az átszállójegyért 290 forint helyett 320-at kell fizetni, míg a 10 darabos gyűjtőjegy ára 1450-ről 1665 forintra nőtt.

Olcsóbb lett ugyanakkor a napijegy: 1150 forint a tavalyi 1350 után. A 3 napos turistajegyért is kevesebbet kell fizetni: 2500 forintot, szemben az előző éves 2700 forinttal.

A sztrádamatricák átlagosan 5,00 százalékkal drágulnak

2006. január 1-jével a 4 napos matrica ára a jelenlegi 1120-ról, 1170 forintra nőtt. A D1-es, 3,5 tonna tömeg alatti autókra és motorkerékpárokra érvényes kategóriában, a heti matrica ára 2300-ról 2500 forintra, az egy hónaposé 3900-ról 4200 forintra, míg az éves matricáé 35 000-ről 37 000 forintra nőtt.

A busz- és vonatjegyek ára már októberben nőtt

Január 1-től nem emelkedtek a vasúti személyszállítás tarifái. Ennek oka, hogy az áremelést előrehozták. Átlagosan hat százalékkal kell többet fizetni tavaly október 15-től a belföldi vonatjegyekért, míg a Volán-társaságok tarifái átlagosan öt százalékkal drágultak ekkortól. A közeljövőben a Volán-társaságok nem kezdeményeznek jegyáremelést - közölte december elején Saslics Elemér, a Volán Egyesülés vezérigazgatója. Tarifatáblázat vonatra és buszra!

Kábeltévére többet költünk majd

Átlagosan tíz százalékkal emelte a kábeltévé-díjakat január elejétől a piacvezető UPC. Szűcs László szóvivő a változtatást azzal indokolta, hogy a 15 százalékos áfakörbe tartozó kábeltelevíziós díjakat az általános jellegű áfacsökkenés nem érintette, ugyanakkor emelkednek a tévécsatornáknak fizetendő műsordíjak, az energiaköltségek, illetve a szerzői jogdíjak. A közel 300 ezer előfizetővel rendelkező T-Kábel, január 1-től átlagosan 6,3 százalékkal növelte árait.

Kismértékű a gyógyszerár-emelés

Január elsejétől 95 olyan gyógyszer ára csökkent a patikákban, amelyeket eddig is támogatott az állam, további 70 készítmény pedig felkerült a támogatási listára. A 95 gyógyszerért átlagosan 28 százalékkal kell kevesebbet fizetni, ami átlagosan 528 forintos megtakarítást jelent.

489 támogatott készítmény térítési díja nőtt januártól. Ez 225 gyógyszer esetében nem jelent nagyobb drágulást tíz forintnál; de még a legdrágább szereknél sem több az emelkedés 65 forintnál.A többi támogatott gyógyszernél az átlagos áremelkedés nem éri el az egy százalékot.

Havi öt forinttal költünk többet a postán

A hatósági áras postai szolgáltatások díjai átlagosan 1 százalékkal nőttek január 1-jével. A nem elsőbbségi levelek, levelezőlapok, hivatalos iratok díja átlagosan 4-5 százalékkal nőtt: a levél, levelezőlap díja 30 grammig 50 forintról 52 forintra, 50 grammig 70 forintról 75 forintra, a hivatalos irat díja 200 forintról 210 forintra nőtt. Változatlan maradt ugyanakkor az elsőbbségi levelek, levelezőlapok díja.

A Magyar Posta tájékoztatása szerint a tarifaemelés összességében, a lakossági levél és képeslap feladási szokásokat és a fogyasztói kosár összetételét figyelembe véve, háztartásonként, havonta 5 forint plusz kiadást jelent egy átlag családnak. 

A gáz és az áram nem drágult

A villamos energia lakossági ára 4 százalékkal mérséklődött január 1-jével, köszönhetően az áfa csökkentésének. A nem lakossági, közüzemi nettó árak 4,4 százalékkal nőttek, így a közüzemi villamos energia ára, az év elején átlagosan 2,3 százalékkal emelkedett.

Gyurcsány Ferenc miniszterelnök még november végén jelentette be (miután megbeszélést folytatott a Mol vezetőivel), hogy januárban nem növekednek a lakossági gázárak. A nem lakossági földgázárak ugyanakkor átlagosan 8 százalékkal emelkednek január 18-ától.

Az áfacsökkenés miatt több szolgáltatás olcsóbb lesz

Január 1-től csökkentette árait a T-Com. A Kontroll díjcsomag árai egyelőre nem változtak, az összes többi díjcsomagnál ugyanakkor, az áfacsökkentés mértékének megfelelően, legalább 4 százalékkal csökkent az ár. A Teleperc és a Felező csomagnál ennél nagyobb mértékű a mérséklés.

A UPC honlapján feltüntetett telefon-díjszabások mellett már korábban jelezték, hogy azok januártól, az áfacsökkentés mértékének megfelelően csökkennek. Ez mind a percdíjakat, mind a havidíjakat érintette.

A Pannon GSM is az áfacsökkentésre hivatkozva csökkentette árait 2006-tól. Ennak megfelelően kerekítve olcsóbbak lettek a percdíjak, az MMS-ek és az sms-ek. A cég a kiélezett piaci versennyel indokolta az árcsökkentést.

A T-Mobile ügyfelei is kedvezőbb feltételekkel mobilozhatnak 2006. január 1-től. Az előfizetéssel rendelkező T-Mobile-osok számára a választható díjcsomagokban - a februárban lezárásra kerülő M csomagok kivételével - a havi-, perc-, sms-, MMS-, internet- és WAP bruttó díjai szinte minden esetben csökkentek. A Domino kártyások számára, a bruttó díjak nagy részének változatlansága mellett, a mobilozás a minden feltöltési címletre bevezetésre kerülő 4 százalékos bónusszal lett kedvezőbb. Így például 5000 forintos feltöltésnél 5200 forint használható fel.

A Vodafone azonban lenyelte az áfacsökkentést. A cég - közleménye szerint - magyarországi működése óta először inflációs korrekciót hajtott végre. A korrekció mértéke a tarifatípustól függ, de egyik esetben sem haladja meg a négy százalékot. Az üzleti csomagok bruttó árai eközben négy százalékkal csökkentek.

Az internetszolgáltatás adókulcsát is érinti a parlament által tavaly elfogadott adómódosítás, amely szerint az év elejétől az áfa 20 százalékra csökken. A T-Online Magyarország már ezeknek a feltételeknek megfelelően hirdette meg új ADSL- és Kábelnet-akcióját.