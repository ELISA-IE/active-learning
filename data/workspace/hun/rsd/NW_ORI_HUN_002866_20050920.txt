Nem az ütés, a járda ölhette meg Simont

Házi őrizetbe helyezte a bíróság Galambos Jánost, a Simon-ügy első számú vádlottját. Így az egykori válogatott focista halála miatt indult perben mind a négy vádlott szabadlábon védekezhet. A hétfői tárgyaláson elhangzott szakértői vélemények szerint mégsem az ütésektől halt meg a volt sportoló, hanem azért, mert rosszul esett, és beverte a fejét a járdába.

Megszüntették a Simon-ügy elsőrendű vádlottjának három és fél éve tartó előzetes letartóztatását, és házi őrizetbe helyezte a bíróság Galambos Jánost. Sándor László, Galambos János védője az [origo] megkeresésére azt mondta, hogy a bíróság a hivatalos indoklás szerint úgy ítélte meg, Galambos esetében sincs szükség tovább az előzetes letartóztatásra, a tárgyalásokon való megjelenése a házi őrizettel is biztosítható. Sándor hozzátette: a döntés jogerős, mert azt a tárgyaláson az ügyész is tudomásul vette. A Fővárosi Főügyészségen egyelőre nem sikerült senkit sem elérni, aki nyilatkozni tudott volna az ügyről. A hétfői döntés után a négy közül már egyetlen vádlott sincs előzetesben, a másik három vádlottat még februárban engedte ki a Fővárosi Ítélőtábla.

Sándor elmondta azt is, hogy szerinte a három meghallgatott orvos szakértő közül kettő véleménye alapján kizárható a szándékos emberölés. A szakértők ugyanis azt állították, hogy Simon Tibor egy közepes erejű ökölcsapástól vesztette el az egyensúlyát az utcán és csapódott a tarkója a járdaszegélyhez. Az ütések csak nyolc napon belül gyógyuló sérüléseket okoztak volna, a rossz esés következtében verte be annyira a fejét a járdába, hogy később életét vesztette - ismertette az ügyvéd a szakértői véleményeket.

Hozzátette azt is, hogy ezek alapján egy kocsmai verekedésnek tekinthető, büntetőjogi szempontból halált okozó testi sértésként minősíthető az eset. Ezért legfeljebb 8 évig terjedő börtönbüntetés szabható ki - mondta az ügyvéd.

Az alapeljárásban 2004 februárjában hirdetettek elsőfokú ítéletet: akkor a Fővárosi Bíróság társtettesként elkövetett emberölés miatt 12 éves szabadságvesztésre ítélte Galambos János elsőrendű vádlottat, a többi vádlott 10, illetve 8 évet kapott. Galambos az eljárás során elismerte a bántalmazás tényét, de tagadta, hogy meg akarta volna ölni Simon Tibort. A másik három vádlott ártatlanságát bizonygatta. Ezt az ítéletet azonban az Ítélőtábla idén februárban hatályon kívül helyezte, és új eljárásra kötelezte az elsőfokú bíróságot.