Pozsgay is tag lesz Orbán konzultációs tanácsában

Kéthetes késéssel, szerdán jelenti be Orbán Viktor, hogy megalakul az általa megálmodott Nemzeti Konzultációs Testület. A tízfős testület tagja lesz Pozsgay Imre, egykori szocialista politikus is - értesült a Népszabadság.

Szerdán jelenti be Orbán Viktor a Festetics-palotában, hogy megalakul az általa megálmodott Nemzeti Konzultációs Testület. Ezzel kezdetét veszi a Fidesz elnöke által meghirdetett, az egész országot lefedő "nemzeti konzultáció éve". 

Arról, hogy kik lesznek a testület tagjai, szinte semmilyen hír sem szivárgott ki az elmúlt hetekben. A Nemzeti Konzultációs Testület tízfős lesz, a Népszabadság úgy tudja, a testület tagja lesz Pozsgay Imre, egykori szocialista politikus is.A Fidesz elnöke szokásos évértékelő beszédében jelentette be, hogy konzultációs tanács alakul és hét-nyolc hónapig tartó országos akciósorozat indul a beszédében meghirdetett nemzeti konzultáció évének gondolata kapcsán. A tanács tagjait arra kérik fel, hogy a különböző területeken bonyolítsák le a konzultációkat.