Lenyúlhatják a háziorvosok a nővérek pénzét

Az RTL Klub Házon kívül című műsorában egy nővér megkérdezte a miniszterelnököt, hogy miért nem jutott el hozzá a nővérek béremelésére szánt ötven százalékos emelésből szinte semmi, holott az összeg valószínűleg eljutott a háziorvoshoz, akinek dolgozik. Az OEP-nél arról tájékoztattak, hogy nekik nincs joguk ellenőrizni, hogy a háziorvosok valóban a nővérek béremelésére fordították-e azt a pénzt, amit az állam még 2001-ben erre szánt. Az [origo] által megkérdezett háziorvosok viszont határozottan állították, hogy kifizették a megemelt fizetést.

Az RTL Klub Házon kívül című műsorának különkiadásában Gyurcsány Ferenc miniszterelnöktől kérdezhettek a meghívott vendégek. Egy Sellyén élő, háziorvos mellett dolgozó nővér megkérdezte a miniszterelnököt, hogy miért nem jutott el hozzá a nővérek béremelésére szánt ötven százalékos emelésből szinte semmi. Pontosabban a béremelést, melyről még 2001-ben döntöttek, csak 2002 utolsó hónapjaiban kapta meg, majd 2003-tól visszacsökkentették a fizetését az emelés előtti összegre. Gyurcsány Ferenc szerint, ha ez így van, akkor a nővér nem kapja, nem kapta meg, ami neki jár, de nem a kormány hibájából.

Az Országos Egészségbiztosítási Pénztárnál arról tájékoztatták az [origo]-t, hogy az OEP a háziorvosi praxisokkal áll szerződéses kapcsolatban, amelyek vállalkozásként (Bt., Kft.) működnek. Az Egészségbiztosítási Pénztár nem tud abba beleszólni, hogy egy vállalkozás milyen megállapodást köt az alkalmazottaival, ez ugyanis a kettőjük dolga.

Jelenleg itthon a 6900 háziorvos kilencven százaléka folytat magánpraxist. Azt senki sem tudja ellenőrizni, hogy mire költik el azt a pluszpénzt, amit az állam részben a nővérek fizetésemelésére szánt. A miniszterelnök azt ígérte, utánanéz az ügynek. A Miniszterelnöki Hivatal már felvette a kapcsolatot a nővérrel.

Az [origo] által megkérdezett háziorvosok határozottan állították, hogy kifizették munkatársaiknak a megemelt fizetést. Többen hangsúlyozták, hogy nem is tehettek volna másképp, mert kollegáik "joggal várták el a pénzt".