Surjánék ifiszervezete kordában tartaná a melegeket

A Fidesz szövetségesének számító MKDSZ ifjúsági szervezete  alkotmánymódosítást kezdeményez "a homoszexualitás korlátok között tartása" érdekében. A szervezet elnöke szerint felhívásuk azok ellen szól, akik "provokatív módon" vállalják másságukat. Azt akarják elérni, hogy a homoszexuálisok párkapcsolata soha ne lehessen egyenértékű a heteroszexuálisok házasságával és ne nevelhessenek gyereket az azonos neműek. A TASZ szerint Európában nincs helye ilyen nyilatkozatoknak.

 

 

Orbán Viktor, a Fidesz elnöke is részt vett a Magyar Kereszténydemokrata Szövetség - amely a Fidesz szövetségese, képviselői a Fidesz-frakcióban ülnek - hétvégi ülésén, ahol a párt ifjúsági szervezete, az Ifjúsági Kereszténydemokrata Szövetség (IKSZ) bemutatta "Családvédelmi Charta 2005" című nyilatkozatát. Ebben kiállnak a hagyományos keresztény értékek mellett, és azt kérik, az alkotmány rögzítse, hogy házasság csak férfi és nő között lehetséges, valamint a "homoszexualitás korlátok között tartását" szorgalmazzák.

 

"Különválasztjuk a homoszexuális életformát és annak propagálását" - mondta az [origo]-nak Rétvári Bence, az IKSZ elnöke. Szerinte mára divattá vált a homoszexualitás, ami elsősorban a fiatalokat fenyegeti. "Fel kell mérni, milyen következményekkel járhat ez a divat, ha a családalapítás hátránnyá válik" - állította. Hozzátette: ezért azok ellen kívánnak fellépni, akik szerinte "provokatív" módon hirdetik másságukat, például úgy, hogy "színes maskarákban felvonulnak az Andrássy úton".

 

Az IKSZ szerint a homoszexuálisok együttélését nem lehet egyenértékűnek tekinteni a heteroszexuálisok házasságával, és ezt az alkotmányban is rögzíteni kell. Rétvári azt is felhozta indokként, hogy a népességfogyás megállítása érdekében is szükség van a házasság intézményének megerősítésére. "Nem arról az 5-6 százalékról van szó, akik homoszexuálisok, hanem arról a 20-25 százalékról, aki veszélyeztetve van" - állította Rétvári Bence, hozzátéve, hogy azokra a fiatalokra gondol, akik "divatból" választják a homoszexualitást.

 

A melegek egyenjogúságának kérdése több konkrét ügy kapcsán is felmerült az elmúlt időben, de az IKSZ szerint eddig csak a támogatók fejthették ki álláspontjukat, az ellenzők véleménye eddig nem jelent meg, ezt kívánták pótolni a chartával.

 

A kereszténydemokrata szervezet szerint szükséges azt is törvényben rögzíteni, hogy homoszexuálisok ne nevelhessenek gyereket. "Ez a természet rendjével ellentétes" - állította az IKSZ elnöke, hozzátéve, hogy ezért az állam sem támogathatja azt. Hozzátette: azt szeretnék elérni, hogy széles körű társadalmi vita legyen a kérdésről, majd a végén kialakuljon egy kompromisszumos javaslat, "ami sem a melegeket nem sérti, sem a keresztényeket nem provokálja".

 

"Ez egy homofób nyilatkozat, aminek a XXI. századi Európában nincs helye" - mondta az [origo]-nak Dénes Balázs, a Társaság a Szabadságjogokért (TASZ) jogvédő szervezet elnöke. Hozzátette: "aki a népességfogyás megállítását a melegek jogainak korlátozásával kívánja elérni, az nem tudja, miről beszél".

 

"Veszélyes, ha a politika szintjén is megjelennek az ilyen vélemények" - vélte Kárpáti József, a Háttér Társaság a Melegekért jogásza. Az [origo]-nak azt mondta: azzal párhuzamosan, hogy Európában megindult a meleg mozgalmak "felszabadulása", az ellenvélemények is markánsabban megjelentek. "Az európai trendet nem tudják megfordítani, de a magyar közvéleményt hátrányosan befolyásolhatják az ilyen vélemények. Ezek burkoltan a kirekesztésre és a gyűlöletkeltésre alkalmasak" - tette hozzá.