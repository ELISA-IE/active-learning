HIV-szűrést követelnek a bevándorlóktól a toryk

A brit konzervatívok azt követelik, hogy törvény mondja ki: az EU-polgárokon kívül mindenkinek, aki egy évnél több időt akar Nagy-Britanniában tölteni, részt kelljen vennie különböző szűrővizsgálatokon, például HIV- és tébécé-szűrésen. Kötelező lenne a szűrés azok számára is, akik rövidebb időre érkeznének az országba, de az egészségügyben dolgoznának vagy gyerekekkel érintkeznének.

A toryk vezetője, Michael Howard úgy nyilatkozott: "A következő választáson két egyértelmű irány között választhatnak az emberek. Vagy a korlátozott és ellenőrzött bevándorlásra szavaznak, amit a konzervatívok szorgalmaznak, vagy a korlátlan bevándorlásra Mr. Blairrel". 

A konzervatívok elsősorban Ausztráliát, Új-Zélandot és Kanadát emlegetik példaként - írta a Guardian -, ahová sok bevándorló érkezik az Európai Unión kívülről érkező országból. Ők nemcsak menekültek lehetnek, hanem olyan emberek is, akik dolgozni vagy tanulni érkeznek az országba. Nekik az említett országokban mind részt kell venniük a szűrővizsgálatokon. A toryk ráadásul szigorítanának is ehhez képest a szabályozáson: ők azon nem EU-állampolgárok számára is kötelezővé tennék a szűrővizsgálatokat, akik egy évnél rövidebb időre érkeznek az országba, de az egészségügyben akarnak elhelyezkedni vagy gyerekekkel érintkeznének, például tanítanának.

Howard a múlt hónapban egy politikai gyűlésen úgy fogalmazott, hogy egyedül neki van bátorsága "kimondani az igazságot a bevándorlókkal kapcsolatban". Válaszképp a Munkáspárt egy héttel később nyilvánosságra hozta a belügyminisztérium ötéves tervét, amely tartalmazza a bevándorlók egészségügyi vizsgálatát. A brit kormány elsősorban a tébécés betegeket szűrné ki.

A konzervatívok a HIV-vírussal fertőzötteket sem engednék be az országba, azzal az indokkal, hogy egészségügyi kockázatot és az adófizetők számára költséget jelentenek. Javaslatuk egy felmérésen alapszik, miszerint 2003-ban a Nagy-Britanniában HIV-vírussal fertőzöttek 80 százaléka Afrikában fertőződött meg. 

A BBC által készített felmérés szerint a britek kétharmada támogatja, hogy szabjanak feltételeket mind a menedékkérők, mind az egyéb céllal bevándorlók esetében. 2003-ban már felröppent hasonló javaslat, de végül ötlet szintjén maradt - írta a Guardian. A toryk ráadásul azt akarják, hogy a jelentkezőknek kelljen kifizetniük a szűrővizsgálatok költségeit, ennek érdekében megemelnék a vízumok és más hivatalos papírok kiállításának díját, hogy az összeg fedezze az egyéb költségeket.

Shaun Woodward, aki korábban otthagyta a konzervatívokat, és most az emberi jogi bizottság munkáspárti tagja, azt mondta a Guardiannak: a konzervatívok javaslata "már-már obszcén". Szerinte a javaslat az alapvető emberi jogokba ütközik, "diszkriminatív és aránytalan". A toryk vezetője, Michael Howard viszont úgy érvelt: "a briteknek joguk van a lehető legjobb egészségi állapothoz. Ennek érdekében tudnunk kell, kik jönnek az országba és milyen egészségügyi kockázatot jelentenek." Bírálta Charles Clarke belügyminisztert is, aki korábban azt mondta: "több bevándorlót akarunk, több embert, aki tanulni vagy dolgozni jön hozzánk és több embert, aki tőlünk kér menedéket". Clarke szerint viszont arról van szó, hogy a toryk összemosnák a menekültek és a bevándorlók elbírálását.

Magyarországon a jelenlegi szabályozás szerint a bármilyen országból érkező menedékkérőknek alá kell vetniük magukat különböző szűrővizsgálatoknak, például HIV-szűrésnek. Viszont ha valaki vízummal jön, függetlenül attól, hogy melyik országból érkezik és mennyi ideig maradna, nem kell semmilyen egészségügyi vizsgálaton részt vennie. A letelepedéshez viszont ismét szükségesek egészségügyi vizsgálatok - mondta az [origo]-nak a Menedék nevű, migránsokat segítő egyesület egyik munkatársa.