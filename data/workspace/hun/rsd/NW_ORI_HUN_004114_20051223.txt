Hegyeshalom elkerülését ajánlja a határőrség

Megdőlhet az egynapi 125 ezer fős határforgalmi rekord, mert a korábbinál több román és szerb vendégmunkásra számítanak az átkelőknél. A határőrség ezért kerülő utakat ajánl az autósoknak, Hegyeshalomnál szerintük nem is érdemes próbálkozni. A törvényes és törvénytelen határátlépések 2005-ös összforgalmát tekintve, már az év vége előtt csúcsot döntöttek.

"Szerdán 50 ezren, csütörtökön 63 ezren léptek be az országba Hegyeshalomnál, ami már önmagában dinamikus növekedés az átlagos hétköznapi számhoz képest, de a csúcs péntek délutántól szombat délig várható. Ekkor a Hegyeshalomnál belépő, majd a szerb és a román határnál kilépő vendégmunkások száma akár megdöntheti a napi 125 ezres rekordot is" - mondta el megkeresésünkre Kovács Iván, a határőrség szóvivője.

A határőrség - hogy könnyítsen a zsúfoltságon - kerülő utakat javasol az autósoknak: Hegyeshalom helyett a soproni, a kópházi, vagy a rajkai átkelőket vegyék igénybe az utazók a csúcsforgalmi időszakban. Aki Románia felé igyekszik, annak Ártánd helyett, ahol pénteken 60 perc a várakozási idő, a kiszombori és battonyai vagy a gyulai átkelőt ajánlják. A Szerbiába utazók a tiszaszigeti és a bácsalmási átkelőt használhatják, igaz, utóbbi csak reggel 8 órától 16 óráig tart nyitva.

A szóvivő szerint ajánlásaikat rendszerint csak a magyar autósok fogadják meg, a vendégmunkások, szinte mindannyian az autópályás hegyeshalmi átkelőt használják hazafelé, ezért van ott kiemelkedően magas forgalom ilyenkor. Karácsonykor és szilveszterkor a rokonsági szomszédolás lesz a jellemző, de ez nem hoz érzekelhető növekedést, az újabb roham az ortodox karácsony végeztével, január 7-én és 8-án várható déli és keleti irányból.

Rekordforgalom és embercsempészek

Még nincs vége az évnek, de 2005. már így is a rekordok éve a határőröknél: a tavalyi 102 milliós összhatárforgalom idén, várhatóan 110 millió körül lesz. "Az első, teljes uniós évben megdőlt az embercsempészettel próbálkozók száma is" - mondta a szóvivő.

Kovács Iván szerint az embercsempészek sok esetben hamis magyar, vagy szlovák okmányokkal, egyre gyakrabban, a könnyebben hamisítható személyivel próbálkoznak. Eközben a személyenként 1-2 ezer eurót kifizető, illegálisan Nyugat-Európába igyekvő embereket a legkülönfélébb helyekre próbálják elrejteni járműveikbe. 2005-ben, a lefülelt embercsempészek száma is rekordot döntött: idén 700 ember ellen indult eljárás ennek gyanújával.

Mint a szóvivő elmondta, új "szokás" terjed közöttük: létező magyar vagy szlovák személyek, teljesen legális személyi igazolványát bérlik ki a tulajdonostól, majd miután magukat némileg hasonló külsejűre, hajviseletűre próbálják maszkírozni, ezzel a trövényes okmánnyal kísérlik meg, elrejtett emberekkel a kocsijukban az átkelést a határállomásokon.