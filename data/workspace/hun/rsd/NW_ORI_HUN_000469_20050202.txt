Az ENSZ cunami-megbízottja lesz Clinton

A dél-ázsiai szökőár utáni újjáépítés ENSZ-megbízottja lesz Bill Clinton. A volt amerikai elnök a segélyezésen kívül a helyi konfliktusok kezelését is feladatul kapja. A jelenleg Amerikában segélyeket felhajtó Clinton és az idősebb George Bush volt amerikai elnök februárban a cunami sújtotta térségbe utazik.

Bill Cinton lesz a dél-ázsiai cunami utáni újjáépítés ENSZ-megbízottja. Ezt kedden jelentette be a világszervezet. Kofi Annan ENSZ-főtitkár szerint Clintonon kívül "talán senki sem lehet alkalmasabb a feladatra". A főtitkár szóvivője közölte "energikussága, dinamizmusa és összpontosítási képessége" miatt esett rá Annan választása. A főtitkár olyasvalakit keresett, aki a segélyezésen kívül a térségbeli konfliktusokat is kezelni tudja, főként Indonéziában és Srí Lankán - közölte Fred Eckhard.

Clintont korábban George Bush jelenlegi amerikai elnök is felkérte - idősebb Bush-sal egyetemben -, hogy segítse az amerikai segélygyűjtést. A két volt elnök jelenleg is Amerikát járja, hogy minél több támogatót nyerjenek meg a tavaly decemberi cunami által sújtott térségeknek. Clinton közölte, hogy még ebben a hónapban a dél-ázsiai térségbe utaznak mindketten. Clinton és az ENSZ-főtitkára ezt az utazást követően jelenti be hivatalosan is, hogy a volt elnök különmegbízott lett. 