Fertőzött a betegek turmixa

Ürülékre utaló nyomokat tartalmaz, és az előírtnál jóval kevesebb a tápértéke azoknak a mesterséges élelmiszereknek, amelyekkel a kórházakban táplálják a betegeket - derül ki egy civil szervezet vizsgálatából. A civilek szerint a házilag kotyvasztott turmixok helyett orvosi célra kifejlesztett speciális tápszerrel kéne táplálni a betegeket.

Baktériumokkal fertőzöttek és kevés a tápértékük azoknak a tápanyagoknak, amelyekkel mesterségesen etetik a betegeket a hazai kórházakban - derül ki abból a felmérésből, amelyet a Magyar Dietetikusok Országos Szövetségének (MDOSZ) megbízásából végeztek el három fővárosi és hét vidéki kórházban. Henter Izabella, az MDOSZ főtitkára az [origo]-nak elmondta: azért a mesterségesen, vagyis a szondatápláltak ételeit vizsgálták, mivel a kórházakban ők a leginkább kiszolgáltatott betegek.

A vizsgált esetek felében a mesterséges turmixok bizonyos tápanyagokból akár 50 százalékkal kevesebbet tartalmaztak, mint ahogy azt a kórházak állították. Így például 30 mintából 12 esetben 2000 kalória helyett mindössze 1570-1800 kalóriát tartalmazott a májkrémből, mézből, tojásból készült turmix. A kórházi konyhán készült táplálékok nagy része fertőző baktériumot is tartalmazott: az esetek felében találtak a készítményekben ürülékre utaló nyomokat. A tápanyagok dietetikai szempontból sem feleltek meg az előírásoknak: a koleszterin, só és foszfor a vizsgált minták több mint felében kétszer-háromszor haladta meg az előírt mértéket.

Henter Izabella hozzátette: a vizsgálat annak ellenére zárult megdöbbentő eredménnyel, hogy a mintákat a lehető legsterilebb körülmények között vették: reggel, még a konyhában vizsgálták a turmixokat, ráadásul a vizsgálatról előre értesítették az érintett kórházakat. Henter szerint mindez azt mutatja, hogy ideális összetételű tápanyag házilag nem állítható elő, a betegek normális ellátásához speciális, külön orvosi célra kifejlesztett szondatápszerre van szükség. A kórházak azon érvelése sem elfogadható, hogy a speciális tápszer drágább, a rossz táplálástól a beteg nehezebben épül fel, ez pedig hosszabb távon nagyobb költségeket ró a kórházakra - véli Henter.