Kiürült a tér - magányt éreznek a hívők

Kiürült a Szent Péter tér, befejeződött II. János Pál pápa temetése - jelentette az [origo] helyszíni tudósítója. Egy lengyel zarándok arról beszélt, hogy magányt és ürességet érez a szertartás után. Olasz lányok szerint mindig jó lesz visszaemlékezni a pápára.

13.14: Két olasz lány szerint nagyon szép volt a szertartás, és jó lesz majd visszaemlékezni a pápára, mert karizmatikus egyéniség volt, és megvolt a képessége rá, hogy összehozza a különböző országból származó embereket.12.53: Egy lengyel zarándok azt mondta tudósítónknak, hogy tetszett neki a szertartás, de most magányt és ürességet érez.12.44: Hatalmas taps kísérte a pápa koporsójának útját a bazilikába.12.35: Néhányan kifelé indulnak a térről - enni, inni, illetve páran szeretnék megelőzni a nagy tömeget, ezért idejében hazaindulnak.12.13: Nehéz kijutni a tömegből, a wc-k előtt hosszú sor kígyózik.12.04: A zarándokok tapssal búcsúznak a pápától. A taps miatt a szertartás is állt néhány percig.11.59: Rengeteg gyerekrajz az egyik szökőkútnál a leégett mécsesek mellett. "Nagyon szeretünk, pápa" - üzenik.11.35: Befutott néhány fiatal punk. Egy idős asszony méteres Szűz Mária-szobrot cipel. Sokan gyűlnek a körbejáró papok köré.11.15: Kerek kalap, bakancs, hosszú zokni, rövidnadrág, és kitartó mosoly - vizet osztanak a cserkészek.11.09: "II. János Pál nemzedéke vagyunk" - áll egy zarándok pólóján.10.57: Kékbe öltözött apácák lehajtott fejjel figyelnek, jegyzetelnek, akad, aki bóbiskol.10.51: Fáradnak a hívők. Egyre többen ülnek le, amikor megtehetik.10.47: Egy római taxis arról beszélt tudósítónknak, hogy nem érti, hol aludt és hol alszik majd ez a sok ember.10.40: Néhányan sírva fakadnak a ceremónia közben.

10.28: Az imákat és a zsoltárokat mindenki megkapta ingyen egy kis füzetben a bejáratnál, de csak kevesen szánják rá magukat az éneklésre. Az "ámen" viszont együtt szól.10.11: A temetés kezdését nagy taps fogadta, akárcsak a pápa koporsóját. Mindenki fényképez a téren. Az alacsonyabbak nyújtózkodnak, vagy valakinek a nyakába ülnek, mindenki a saját szemével szeretné látni a ceremóniát.10.00: Táskarádiók mindenhol; a téren lévő zarándokok rádión is hallgatják a temetésről vagy más helyszínekről szóló szóló beszámolókat.9.45: Megszólaltak a harangok.9.35: Megérkeztek a koreai és nigériai zarándokok, arról beszélnek, hogy szeretik a pápát. Az olasz cserkészek égi szeretetről énekelnek, tapsolnak és gitároznak.9.32: Sorra érkeznek a Szent Péter téren felállított széksorokhoz a különböző állam- és kormányfők. A hírességeket, köztük Károly brit trónörököst vagy éppen Viktor Juscsenko ukrán elnököt és feleségét, egy bíboros fogadja a Szent Péter-bazilika kapujában. 

9.20: Egy fiatal fiú átugrotta a kordont, hogy bejusson a tér közepére, amit lezártak. A biztonsági őrök próbálták elkapni, de lefutotta őket, és eltűnt a tömegben. A hívők tapssal jutalmazták.9.05: A tömegben papok járnak körbe, aki kéri, gyónhat náluk.9.00: A tömeg, feltehetően a lengyel zarándokok hangosan skandálták, hogy "Polska, Polska".8.45: A zarándokok kempingszékeken ülve reggeliznek, folyamatosan érkeznek az egyházi és állami vezetők, a Szent Péter tér megtelt.8.23: Lezárták a légteret a Vatikán körül. A tér fölött helikopterek köröznek.

Szigorú ellenőrzés és ingyen ásványvíz fogadja a zarándokokat, akiknek sikerül eljutni a vatikáni Szent Péter térre. A  térre zászlórudakat sem lehet bevinni, ezeket a biztonsági őrök elveszik és csak magát a zászlót engedik továbbvinni. Lassan halad a beengedés, ezért dugultak el a környékbeli utcák. A tér reggel fél kilencre teljesen megtelt - jelentette az [origo] helyszíni tudósítója. A bazilika előtti lépcsőknél ülnek a bíborosok, eddig körülbelül negyvenen érkeztek meg. A bíborosok közelében kaptak helyet a különböző országok elnökei, miniszterelnökei. A Szent Péter téren sokan imádkoznak, kézről kézre járnak a bibliák. A környező háztetőkön közvetítősátrakat, reflektorokat, kamerák hadát helyezték el a televíziós társaságok.A Vatikán környéki utcákat ellepték a bazilika felé tartó emberek. Sokan itt töltötték az éjszakát, erről tanúskodtak a kora reggel még a földön heverő hálózsákok, takarók. Az [origo] tudósítójának beszámolója szerint olyan erős a tömeg nyomása, hogy az emberek terelésére kivezényelt csendőrök szinte tehetetlenek.

Francia zarándokok tudósítónknak elmondták, hogy tegnap érkeztek, az utcán aludtak, de olyan jó érzés volt a sok ember között lenni, hogy nem bánják az utcai éjszakázást. Egyikőjük a pápa képével díszített pólóban várakozik a temetésre, melyen "Merci" (köszönöm) felirat olvasható. A tömeg nagyon lassan araszol a Szent Péter-bazilika felé, közben halkan együtt imádkoznak. Rengeteg zászlót látni az embereknél: ír, spanyol, horvát, sőt egy pakisztáni zászló is feltűnt a tömegben. Legtöbben olaszul és lengyelül beszélnek, de érkeztek zarándokok Európán kívülről is: sokan jöttek Dél-Amerikából és Mexikóból. Érkeztek hívők az Egyesült Államokból, Libanonból, Nigériából és Kamerunból is.Lengyel zarándokok hangosan énekeltek, állításuk szerint a pápa kedvenc dalát, egy lengyel népdalt. Tudósítónknak elmondták, hogy 30 órát utaztak, de nem bánják a hosszú utazást és a kényelmetlenségeket, mert a II. János Pál a legnagyszerűbb ember volt, aki valaha Lengyelországban született. A Vatikán környékén hatalmas kivetítőket helyeztek el az utcákon, hogy aki nem tud a temetéshez közelebb jutni, így követhesse a 10 órakor kezdődő szertartást. A kivetítőkön most a pápáról sugároznak felvételeket. Az utcákon végig kordonokkal terelik a tömeget. A még érkező bíborosok számára egy külön kordont állítottak fel, hogy könnyebben eljuthassanak a bazilikához. A kordon azonban nem visz végig a bazilikához, a Vatikán közelében már a bíborosoknak is át kell törniük magukat a tömegen - jelentette helyszíni tudósítónk. Sok zarándok ezt használja ki, és az érkező bíborosok után haladva jut előrébb. A tömegközlekedési eszközök egyelőre jól használhatók Rómában, sőt autóval is lehet még közlekedni. Elvileg szerda hajnali 2 órától tilos a városban autózni, de ezt egyelőre nem tartják be, még a Vatikánban is járnak az autók - jelentette tudósítónk.

Sáling Gergő, Róma