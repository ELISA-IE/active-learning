Atomfelhős rémhír miatt fosztják ki a patikákat

Pánikot okozott Tatabányán az a napok óta terjedő e-mail, amelynek szerzője szerint erős sugárzást mértek a csernobili (más változatok szerint egy csehországi vagy szlovákiai) atomerőmű környékén. A tatabányaiak kifosztották a patikák jódtabletta-készleteit, ezzel akarnak védekezni a sugárzásveszély ellen. Az Atomenergia Hivatal és a Sugárbiológiai Intézet szerint a sugárzási viszonyok nem romlottak Magyarországon, ezért feljelentést fognak tenni ismeretlen tettes ellen az indokolatlan pánikkeltés miatt. 

Egy napok óta terjedő e-mail arra szólítja fel az embereket, hogy szedjenek jódtablettát és keveset tartózkodjanak a szabad levegőn, mert "állítólag az elmúlt hét közepén magasabb fokú sugárzást mértek, mint 1986-ban" Csernobil környékén. A szerző állítólagos informátorának "kapcsolatai vannak egy meghatározó katonai alakulatnál", és úgy tudja, hírzárlatot rendeltek el az üggyel kapcsolatban. Az [origo] úgy tudja, az Atomenergia Hivatal és a Sugárbiológiai Intézet hiába cáfolta a hírt, Tatabányán megrohanták a gyógyszertárakat, és megvásárolták az összes jódtablettát. Az e-mail más változatokban is terjed, szlovákiai és csehországi nukleáris katasztrófáról szólva.

"Itt pánik van, tízpercenként jön egy telefon, ötpercenként jön egy beteg, aki jódtablettát akar venni. Nem lehet már kapni sehol, fél tizenegy körül elfogyott az összes" - mondták az [origo]-nak egy tatabányai patikában. Az egyik gyógyszertárban állítólag össze is verekedtek a tablettákért. Van, aki 50-100 tablettát akar venni egyszerre, a rohamra azonban nem voltak felkészülve a patikák. Az egyik patikus úgy tudja, egy óvodában már osztogatják is a jódtablettákat a gyerekeknek. "A gyógyszer-nagykereskedésekben sincs jódtabletta, éveken át nem kereste senki. Kálium-jodátum jön, holnap készítünk belőle oldatot jobb híján" - mondta egy patikus. 

Az Országos Atomenergia Hivatalnál az [origo] megkeresésére elmondták, hogy a rémhírnek nincs alapja. "Nem változott a sugárzási helyzet, a közeli atomerőműveknél nincs hiba, sem Csehországban, sem Szlovákiában. Az egyik közeli erőmű mindkét blokkja áll, mert a turbina hűtése nem volt megfelelő. De itt sem nukleáris üzemzavarról van szó" - közölték. Arról sem tudnak, hogy Csernobilban megváltoztak volna a sugárzási viszonyok. 

Pellet Sándor, az Országos Sugárbiológiai és Sugáregészségügyi Kutatóintézet igazgató főorvosa szerint a szabadban tartózkodástól nem kell tartani, a jódtabletta szedése pedig nem szükséges. "Indokolatlanul ne szedjék a jódtablettát, mert veszélyt jelenthet például pajzsmirigytúltengés esetén" - figyelmeztetett a főorvos. Az országos tisztifőorvos közleményében indokolatlan pánikkeltésnek és megtévesztésnek nevezte a hírt, és feljelentést fog tenni ismeretlen tettes ellen. 