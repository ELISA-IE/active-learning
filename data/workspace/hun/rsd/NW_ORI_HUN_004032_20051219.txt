Panelfelújításra is költhetjük az EU-s pénzt

Lakótelepek lakásainak felújítására, vagy akár a vasúti gépjárműpark fejlesztésére is juthat majd abból az összegből, ami Magyarországnak jár a hétvégén elfogadott EU-s költségvetésből. A beruházások nagy része várhatóan 2008-tól valósulhat meg, mert legkorábban a 2007-es magyar költségvetés előkészítésénél számolhatnak majd az EU-s költségvetésből származó milliárdokkal.

Magyarország az EU-s költségvetésből 2007-2013. között 33 milliárd euró uniós forrást kap, ezen időszak alatt 8,3 milliárd eurót kell befizetnie, így nettó 24,7 milliárd euró lesz az az összeg, ami Magyarországot illeti az uniós költségvetésből - ismertette a hétvégén elfogadott EU-s költségvetés részleteit Baráth Etele EU-ügyekért felelős tárca nélküli miniszter. A költségvetés pozitívumai között említette, sikerült elérni, hogy a közép-magyarországi régió - a fővárost is beleértve - a támogatásokat ugyanazokra a célokra felhasználhatja, mint a többi magyar régió, függetlenül attól, hogy kikerült a legtámogatottabb kategóriából.

Csaba László közgazdász az [origo]-nak elmondta, pozitív változásnak tartja, hogy a jövőben kisebb léptékű, emberközelibb fejlesztések is megvalósulhatnak majd EU-s támogatással. Az EU-s költségvetésből származó összeget például lakótelepek lakásainak felújítására, vagy akár a vasúti gépjárműpark fejlesztésére is fel lehet használni. Magyarországon az EU-s pénz elköltésének lebonyolítását, szervezését a regionális tanácsok végzik, de arról mindig az EU-ban döntenek, hogy támogatják-e az itteni fejlesztéseket. A beruházások nagy része várhatóan 2008-tól valósulhat meg, mert először a 2007-es magyar költségvetés előkészítésénél számolhatnak majd az EU-s költségvetésből származó milliárdokkal - mondta Csaba László. 

Baráth Etele szerint a Magyarország szempontjából előnyös EU-s költségvetés elfogadásában fontos szerepet játszott Angela Merkel német kancellár. Tony Blair brit miniszterelnök és Jacques Chirac francia államfő között ugyanis olyan erős ellentét alakult ki (egyik a visszafizetését, másik a közös agrárpolitikát védte), hogy ennek csak egy erős és kompromisszumra törekvő harmadik fél vethetett véget.

Az EU-tagállamok vezetői maratoni egyeztetések után, péntek éjszaka állapodtak meg a 2007-2013-as uniós büdzséről. Az új, nagyobb összegű költségvetésből, a korábbi brit javaslatokhoz képest több jut az új tagállamok, így Magyarország támogatására is. Az egyetlen pont, ahol a magyar tárgyalók nem tudtak sikert elérni az, hogy az uniós pénzek felhasználásának időtartamát 2-ről 3 évre kitoló szabályozás, csak 2010-ig lesz érvényes, nem 2013-ig.