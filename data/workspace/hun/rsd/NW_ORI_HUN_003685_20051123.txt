Okosabb lesz az ellenőrnél az új BKV-kártya

A bliccelés visszaszorítása mellett, az utasforgalomról is igen fontos adatokkal szolgál majd a BKV új, intelligens jegykezelő rendszere. A hálózatot, amely az összes BKV-járművet magába foglalja majd, három év alatt építik ki. A projekt ára akár 84 milliárd forint is lehet.

Az utasforgalomról is naprakész információkat szolgáltat a BKV tervezett intelligens jegykezelő rendszere - írja a Napi Gazdaság. A közlekedési vállalat megaprojektjéhez hasonló jegykezelő rendszer nemigen épült még Európában. Budapesten három év alatt akarnak olyan rendszert kiépíteni, amely lényegében az összes járművön lévő jegykezelőt összekötné.

Addig azonban még egy sor speciális problémát kell megoldani: ugyanannak a rendszernek kell külön kezelnie a jegy és a bérletkártyát. Szintén kérdés, hogy hogyan oldják meg a nyugdíjasok ingyenes utazását. Az azonosításnak, a biztonság figyelembevétele mellett is igen gyorsnak kell lennie, mert a rendszer nagyon sok jegyet ellenőriz a forgalomban, rövid idő alatt.

Az új, chipes jegyrendszer költségvonzatai igen magasak: szakértők 66-84 milliárd forintra taksálják az árát. A bérletek feltöltésére szolgáló, kellőképpen biztonságos automaták, amelyek ugyanakkor bírják az utcai megpróbáltatásokat, darabonként akár tízmillió forintba is kerülhetnek - ráadásul ezekből nem elég egy darab metróállomásonként. Ha azonban a BKV jól hasznosítja a rendszerből származó információkat, a racionalizált közlekedés miatt hamar megtérül a befektetés.