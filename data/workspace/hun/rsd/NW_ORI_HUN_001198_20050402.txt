Dinasztiát alapíthat Mugabe

Megváltoztathatja a zimbabwei alkotmányt Robert Mugabe elnök, miután pártja megnyerte a választásokat. Az elnök azt akarja elérni, hogy választások kiírása nélkül állíthasson utódot. Az ellenzék szerint a választáson csalás történt.

Megnyerte a parlamenti választásokat, és dinasztiát alapíthat Robert Mugabe zimbabwei elnök. A Zanu-PF párt a parlamenti helyek kétharmadát birtokolja. A százötven tagú parlamentben hetvenegy szék jutott Mugabe pártjának. Az elnök ráadásul - egy korábbi alkotmánymódosításnak köszönhetően - kinevezhet további harminc képviselőt.

Mugabe elnök arra próbálja felhasználni a győzelmet, hogy megváltoztassa az ország alkotmányát. Mugabe azt szeretné elérni, hogy Zimbabwe alaptörvényébe kerüljön be: az elnök választások nélkül jelölhesse ki utódját. Ha Mugabénak sikerül elérnie az alkotmány megváltoztatását, tulajdonképpen dinasztiát alapíthat Zimbabwéban.

Mugabe támogatói az utcákon ünneplik az elnök pártjának győzelmét - tudósít a BBC News. Patrik Chinamasa igazságügyminiszter visszautasította az USA és Nagy Britannia azon vádjait, hogy a választáson csalással aratott volna győzelmet a Zanu-PF. "Ez volt a legtisztább, és legigazságosabb választás a világon" - közölte a miniszter.

Ennek ellenére emberi jogi csoportok azt állítják: az országban több százezer "szellemszavazó" is részt vett a választáson. A választási listákról ugyanis nem töröltek olyan embereket, akik még évekkel ezelőtt haltak meg. Az ellenzék szerint lehetséges, hogy Mugabéék az ő nevükben is dobtak szavazólapokat az urnákba.