Csak olajág-lengetésre futotta a pápától

II. János Pál pápasága alatt most először nem pontifikálta a húsváti nagyhetet elindító virágvasárnapi misét. Ehelyett olajággal integetett dolgozószobája ablakából a vatikáni Szent Péter téren összegyűlt hívőknek.

A BBC szerint II. János Pál pápát láthatóan örömmel töltötte el a többezer hívő jelenléte, amikor dolgozószobája ablakában megjelent egy rövid időre és olajágat lengetett feléjük. II. János Pál 26 éves pápasága alatt most először nem pontifikálta a húsváti nagyhetet elindító virágvasárnapi misét. A misét csak a szobájában lévő televízión keresztül követte a gégemetszést követően még lábadozó egyházfő.

Bár ebben több bíboros is kételkedik, a pápa kitart amellett, hogy a húsvét vasárnap reggeli áldást és üzenetet személyesen mondja el.

Az előrehaladott Parkinson-kórban szenvedő pápa egy hete vasárnap, több mint két hetes kezelést követően hagyta el a Gemelli Klinikát, ahol gégemetszést hajtottak végre rajta. Azóta előszört beszélt híveihez II. János Pál múlt vasárnap. A pápa egy papírlapról felolvasott pár szavas üzenetében megköszönte a Gemelli kórháznál gyülekező híveknek, hogy meglátogatták, kellemes vasárnapot kívánt mindenkinek, majd keresztet rajzolt a levegőbe és megáldotta a helyszínen tartózkodókat.

A bíborosok közlése szerint az elmúlt héten is időnként megszólalt az egyházfő, egy-egy alkalommal pár szót szólt a látogatóihoz. A BBC szerint ugyanakkor a harmadik leghosszabb pápaságot elérő II. János Pál uralkodása végéhez közeledik, és inkább már csak a modern kommunikációs technikák - videó, rádió - segítségével tartja a kapcsolatot a nyilvánossággal.

A kezelőorvosok azt tanácsolták, hogy a pápa minél kevesebbet érintkezzen tömegekkel, mivel nagy a fertőzés kockázata.