Leterheltek a budapesti kukák

Az egyelőre 350 gyűjtőpontból álló fővárosi szelektívgyűjtő-hálózat nem tud megbirkózni a lakossági igényekkel. A budapestiek annyi műanyag palackot és papírt dobálnak a színes kukákba, hogy a közterület-fenntartó nem győzi elszállítani. Az év végére valószínűleg javul a helyzet, addigra 600-ra bővül a konténerek száma.

A XI. kerületi Saru utcában elhelyezett szelektívgyűjtő-sziget alig látszik ki a szemétből, a színes kukák annyira tele vannak, hogy már csak a konténerek mellé lehet pakolni a hulladékot. Különösen az eldobható PET-palackból és a papírhulladékból van rengeteg. A túlcsordult gyűjtősziget azonban nem egyedi jelenség a fővárosban, az [origo] hasonlóan szemetes gyűjtőpontokra bukkant többek között a XXII., a IX. és a II. kerületben is. 

A budapesti szelektív hulladékgyűjtés kiépítésért felelős Fővárosi Közterület-fenntartó (FKF) Rt. elismerte, hogy előfordulnak túlzsúfolt gyűjtőpontok, a közterület-fenntartó szerint ez azonban csak ideiglenes probléma, a gyűjtőszigeteket ugyanis rendszeresen űrítik. A PET-palackot befogadó sárga konténereket például heti hat alkalommal, a papírt tartalmazó kék kukákat pedig heti háromszor. Siklóssy Mihály, az FKF hulladékkezelési főosztályának vezetője az [origo]-nak elmondta: a gyűjtőhelyek túlzsúfoltsága azzal magyarázható, hogy a fővárosban elhelyezett 350 gyűjtősziget túl kevés, és egyelőre nem elégíti ki a lakossági igényeket. Ráadásul a hulladékszigetek elhelyezése egyenlőtlen, Budán mindössze 89 darab van, az V. kerületben pedig jelenleg egy sincs. Tovább növeli a gyűjtőhálózat leterheltségét, hogy számos vendéglátóhely is ide cipeli a hulladékot, mivel így kevesebb szemétszállítási díjat kell fizetnie.

Siklóssy szerint a helyzet év végére várhatóan javul, mivel decemberig 250 újabb gyűjtőpont kihelyezésével 600-ra bővül a hulladékszigetek száma. Így pedig már egymillió embert, vagyis minden második budapesti lakost sikerül bevonni a szelektív újragyűjtésbe. Az ideális az lenne, ha ezer lakosra legalább egy sziget jutna a fővárosban, így körülbelül 2000 gyűjtőpontot tudná lefedni a fővárost. Az ötféle hulladékot (papír, színes üveg, fehér üveg, műanyag, fém italdoboz) befogadó gyűjtőpont kihelyezése darabonként közel 100 ezer forintba kerül. Az év végére 600 pontra bővülő rendszer költsége pedig várhatón 800 millió és egy milliárd forint körül alakul majd. A szelektív hulladékgyűjtés 5-6-szor drágább a hagyományos szemétgyűjtésnél. Hosszú távon azért éri meg, mivel a lerakókba jutó szemét kezelése egyre drágább.