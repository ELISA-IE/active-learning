Gallup: Növelte előnyét a Fidesz

A Gallup augusztusi felmérése szerint a Fidesz három százalékkal, 34 százalékosra növelte támogatottságát. Az MSZP-nek viszont 25-ről 23 százalékosra esett vissza a támogatottsága a teljes népességen belül. Más párt nem tudná átlépni a parlamenti küszöböt, az SZDSZ és az MDF is 2 százalékon áll a Gallup szerint.

A Magyar Gallup Intézet augusztusi felmérése szerint a teljes népeség körében a Fidesz támogatottsága a legnagyobb. A megkérdezettek 34 százaléka szavazna most a nagyobbik ellenzéki pártra, júliusban ez az arány 31 százalék volt. Az MSZP megítélése tovább romlott, most 23 százalékon áll a nagyobbik kormánypárt, a júliusi 25 százalék után. Az SZDSZ és az MDF nem éri el az ötszázalékos parlamenti küszöböt, a teljes népességen belül mindkét pártnak 2 százalékos a támogatottsága.

A biztos szavazók körében a Fidesz tábora 54 százalék, az MSZP-é 38 százalékos. Az SZDSZ és az MDF 3 százalékos támogatottsággal rendelkezik a biztos szavazók között.

A Gallup felmérése megjegyezte ugyanakkor, hogy a pártválasztásukban bizonytalan, de választási részvételükben biztosak nagyobbik része valószínűleg a kormánypártokat támogatja. Erre a más kérdésekre adott válaszokból lehetett következtetni: ebben a körben többségben vannak azok, akik úgy látják, hogy mind a kormány, mind a miniszterelnök inkább jól végzi a munkáját.

A felmérésből kiderül az is, hogy augusztusra a teljes népességen belül két százalékkal nőtt a Gyurcsány Ferenc miniszterelnökkel elégedettek aránya, most 37 százalék szerint végzi jól a dolgát a kormányfő. Ugyanakkor az előző havi 48 százalékkal szemben a miniszterelnök tevékenységét ebben a hónapban a teljes népesség 49 százaléka ítélte meg negatívan.

Arra a kérdésre, hogy Gyurcsány Ferenc vagy Orbán Viktor lenne-e alkalmasabb miniszterelnök a 2006-os választások után, a választásokon résztvenni szándékozók 47 százaléka Orbánt, 39 százaléka Gyurcsányt nevete meg.