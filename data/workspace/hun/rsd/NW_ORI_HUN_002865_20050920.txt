Ismét a lépcsők ellen tüntetnek babakocsisok

A tömegközlekedési eszközök és a középületek akadálymentesítését követelték keddi demonstrációjukon a kismamák és a mozgáskorlátozottak. 2005. január elsejére kellett volna gondoskodni arról, hogy a középületek megközelíthetőek legyenek a morgáskorlátozottak számára is, ezt azonban az intézmények többsége nem tette meg.

A középületek és a tömegközlekedési eszközök elmaradt akadálymentesítését követelte kedd délután a Parlament előtti demonstrációján a babakocsis anyákat tömörítő TAVASZ (Tegyünk a Világért! - Anyák Szövetsége) Egyesület és a Mozgáskorlátozottak Egyesületeinek Országos Szövetsége (MEOSZ). Az Országgyűlés előtt 16 órakor 50-60 ember gyűlt össze. 

A demonstrációt szervező két civil szervezet azt nehezményezte, hogy hiába írta elő az esélyegyenlőségi törvény 2005. január elsejétől a közintézmények akadálymentesítését, a határidőre az intézmények többsége ezt nem tette meg. Egy felmérés szerint országosan 20 százalék alatt van azon közintézmények száma, amelyek megközelíthetőek a mozgáskorlátozottak számára is. A kormány ezt követően döntött arról, hogy az akadálymentesítés határidejét 2005-ről 2010-re tolja ki. 

A határidő megváltozását azonban egyelőre az esélyegyenlőségi törvény nem tartalmazza. Hegedűs Lajos, a MEOSZ elnöke az [origo]-nak elmondta: a civil szervezetek azt szeretnék elérni, hogy az egyes intézménycsoportoknál hozzák előre az akadálymentesítés határidejét. A MEOSZ szerint az egészségügyi és a munkaügyi intézmények átépítését 2006 decemberére meg lehetne oldani. Addig is a MEOSZ 14 olyan intézmény ellen indított pert, amelyek nem akadálymentesítették épületeiket. Az első öt ügyet jövő hét csütörtökön tárgyalja a Fővárosi Bíróság.

Borbélyné Soproni Emőke, a TAVASZ elnöke a keddi demonstráción azt kifogásolta. hogy az akadálymentesítések még a többmilliárdos beruházásoknál is elmaradnak. A 2-es metró felújítása során sem gondoskodtak arról, hogy a metró használható legyen a babakocsival és a kerekesszékkel közlekedők számára is. A TAVASZ elnöke szerint ugyancsak problémás a trolik használata, ahol a lépcsőt megosztó korlátok miatt csak segítséggel lehet a babakocsit felvinni a buszra. Borbélyné hozzátette: azt szeretnék elérni, hogy könnyebb legyen az anyáknak közlekedni, és ne kelljen mindennap megtervezni, hogy hova lehet babakocsival eljutni.  

A két civil szervezet tavaly is közösen tiltakozott az akadálymentesítés érdekében, petíciójukra akkor azonban nem érkezett válasz. Kedden Gyurcsány Ferenc miniszterelnöknek, Sólyom László köztársasági elnöknek, Göncz Kinga esélyegyenlőségi miniszternek, Szili Katalin házelnöknek és Demszky Gábor főpolgármesternek akartak petíciót átadni. A megkeresettek közül a demonstráción senki nem volt jelen, Harrach Péter fideszes képviselő viszont felbukkant a tüntetők között. Szili Katalin, Göncz Kinga és Sólyom László jelezte, hogy egy későbbi időpontban hajlandó fogadni a demonstrálókat, a főpolgármesteri hivatal nevében pedig egy osztályvezető vette át a peticiót.