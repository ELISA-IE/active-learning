Mobilon követhetjük a csirkehús útját

A csomagoláson megadott kód beütésével wapos mobiltelefonon vagy számítógépen lehet követni az egyik baromfihús-forgalmazó termékeinek útját. A rendszer segítségével azt is megtudhatjuk, hogy az adott baromfitelepen melyik állatorvos felelt a csirkék egészségéért. A tervek szerint a nyomkövető rendszert több forgalmazó is bevezeti.

Interneten keresztül nyomon követhető a csirkehús útja egészen a keltető helyétől a csirkét kezelő állatorvos nevéig. A rendszert egyelőre csak a Tápiócsir Kft. vezette be, a cég termékeinek útja már most is nyomon követhető. Az általuk forgalmazott hús több nagyobb áruházban kapható, a csomagoláson lévő kódot csak be kell ütni egy wapos telefonba vagy egy böngészőbe és máris meggyőzödhetünk a kiválasztott csirkehús történetéről.

A tervek szerint az újítást több cég is átveszi. A rendszer kiépítéséhez csak arra van szükség, hogy az összes adatot, ami most is rendelkezésre áll, számítógépre vigyék, ezután pedig elérhetővé tegyék a nyilvánosság számára - mondta az [origo]-nak Gere Antal Gábor, a Baromfi Terméktanács titkára.

A vásárlók bizalmának megtartására egy másik módszert vezetett be a debreceni BS Húsáruház: kizárólag saját telepen, zárt rendszerben tartott és feldolgozott baromfit árusít három megyében lévő üzlethálózatában. A cég azt reméli, hogy őket nem érinti majd a madárinfluenza hatására bekövetkező forgalomcsökkenés. 

Magyarországon eddig nem jelent meg a madárinfluenza, de néhány európai országban már kimutatták a fertőzést elhullott szárnyasoknál. Délkelet-Ázsiában a vírus emberi megbetegedéseket is okozott. A madárinfluenza-vírus okozta járvány hírére a délkelet-ázsiai térségből exportáló államok - köztük Magyarország is - azonnali behozatali tilalmat vezettek be a csirkehúsra. Jelenleg tilos a thaiföldi élő szárnyasok, keltető tojásuk, friss szárnyashús és ezt tartalmazó húskészítmények, állateledel gyártására szolgáló nyers alapanyag, étkezési tojás, valamint az előhűtött és a fagyasztott szárnyashús behozatala.