Elhunyt a nagy szerencsejátékos

Hétfő éjjel elhunyt Kerry Packer ausztrál médiamogul. A férfit Ausztrália leggazdagabb emberének és legnagyobb szerencsejátékosának tartották. Média- és szerencsejáték-vállalkozásaiból becslések szerint 5 milliárd dollárnyin vagyonra tett szert.

68 éves korában családja körében elhunyt Kerry Packer ausztrál médiamogul, akit az ötödik kontinens leggazdagabb emberének tartottak. A Forbes magazin idén 5 milliárd amerikai dollárra becsülte vagyonát. Kiadóvállalata Ausztráliában televíziós csatornát, újságokat és internetes vállalkozásokat működtet, de vannak kaszinói is Melbourne-ben, Perthben és a Kínához tartozó Makaóban. Ezeken kívül síparadicsomai, tehenészetei, vegyipari és ingatlanvállalkozásai is voltak. 

Halálának pontos okát nem közölték, de a '90-es években két szívrohama is volt (egy alkalommal nyolc percig volt a klinikai halál állapotában) és a híradások szerint az utóbbi időben rákkal kezelték, illetve veseátültetésen is átesett (a donor saját helikopterpilótája volt). 

A nagy sportrajongó Packer akkor tett szert hírnévre hazáján kívül is, amikor 1977-ben megalapította a Krikett Világkupát. A BBC Sydney-i tudósítója szerint nagy szerepe volt a sportok - de különösen a krikett - televíziós megjelenítésének kialakításában. A keddi Ausztrália és Dél-Afrika közötti krikett-mérkőzésen ezért egy perces némasággal adóznak emlékének. 

Üzleti érdekeltségei lehetővé tették számára, hogy játék- és lóversenyszenvedélyének is éljen - írja róla a BBC News. Ausztrália egyik legnagyobb szerencsejátékosának tartották.

John Howard ausztrál miniszterelnök kedden azt mondta róla, "nagy ausztrál volt, aki több mint egy generáción keresztül uralta az ausztráliai médiavilágot". A kormányfő emellett megemlékezett Packer "saját kérésére közhírré nem tett" jótékonysági akcióiról, és arról, hogy mindig Ausztrália érdekeit tartotta szeme előtt. 