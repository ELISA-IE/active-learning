Nem a tanaiért szerették a magyarok II. János Pált

A magyarok, a lengyelek és a szlovákok szeretik az elhunyt II. János Pál pápát, de kevesen ismerik és még kevesebben követik tanításait - írja a Népszabadság egy felmérésre hivatkozva, amely Közép-Európában vizsgálta, milyen hatást tett a világra II. János Pál.

Magyarország, Lengyelország és Szlovákia lakóinak pozitív képük van a pápáról, bár nincsenek túl sokan azok, akik ismerik és követik tanításait - derül ki egy felmérésből. A magyarok kevesebb mint negyven százaléka követi az elhunyt egyházfő által hirdetett tanokat, míg ugyanez az arány a lengyeleknél több mint nyolcvan százalék - írja a Népszabadság. A lap szerint ennek oka, hogy a három vizsgált ország közül nálunk a legmagasabb a vallástalanok aránya: huszonnyolc százalék. 

II. János Pál kedvező megítélésében nincs számottevő különbség a katolikusok, protestánsok és vallástalanok körében. A felmérés készítői ezért úgy vélik, a pápa megítélése nem a vallásosság mértékén vagy formáján múlik, hanem II. János Pál személyiségén és a médiában való megjelenésén. A három vizsgált ország polgárainak csaknem kilencven százaléka úgy gondolja, hogy a pápa nagyon erős hatással volt a világra.