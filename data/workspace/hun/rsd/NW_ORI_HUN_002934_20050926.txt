Nem lesz gond a benzinár-csökkentéssel

Az Országgyűlés október 1-i hatállyal elfogadta a benzin és a gázolaj áfakulcsának 20 százalékra történő mérséklését. Az üzemanyagtöltő állomásokon használatos pénztárgépeket ezért alkalmassá kell tenni az új adómérték kezelésére - áll az Apeh közleményében.

A pénztárgépek a hatályos előírások szerint 5 darab forgalmi gyűjtővel rendelkeznek. Ezek a következők: 5 százalékos, 15 százalékos, 25 százalékos áfakulcsú gyűjtő, adójegyes termékek gyűjtője, tárgyi adómentes termékek és szolgáltatások gyűjtője. A 20 százalékos áfakulcs bevezetésével a 25 százalékos áfakulcs a döntés értelmében 2005. december 31-ig továbbra is fennmarad. 

Ezért 6 különböző szempont szerinti forgalom elkülönítését kell megvalósítani 5 darab forgalmi gyűjtőben, amely csak bizonyos korlátozások felállításával érhető el. 

A 20 százalékos áfakulcsú üzemanyagok gyűjtésére a korábbi 5 százalékos gyűjtőt kell beállítani. 

Azoknál a kutaknál, ahol az üzletben 5 százalékos áfakulcsú termékeket (például könyvet) is árusítanak, a következő megoldási lehetőségek közül lehet választani: Egyrészt, az 5 százalékos termékeket ideiglenesen, a fenti időszak alatt külön kezelhetik és kézi nyugtával vagy számlával bizonylatolhatják az értékesítést. Másrészt, az üzemanyag értékesítéstől függetlenül működő - a kútfejjel össze nem kötött - új pénztárgépet állíthatnak be az 5 százalékos termékek értékesítésének regisztrálására. 

A pénztárgépek gyűjtőinek átállítását Apeh-engedéllyel rendelkező szerviz vagy rendszergazda végezheti el. A végrehajtás határideje 2005. október 15. 

A szerviznek az adómemóriát ki kell íratni a 2005. szeptember 30. és az átállítás végrehajtásának napja szerinti állapotnak megfelelően is. A forgalmi adatokat a pénztárgépnaplóban regisztrálni kell. Amennyiben rendszergazda végezte el az átállítást, úgy a szerviznek utólag kell a helyszínen az adómemóriát kiíratni és a bejegyzéseket 2005. október 15-ig megtenni. 

Azoknál a pénztárgépeknél, amelyeknél az áfakulcs változás miatti átállítás csak az engedélyezett program módosításával együtt valósítható meg, az átállítást el kell végezni, de a módosítást engedélyeztetni kell. Az engedélyezési eljárás - tekintettel a rendelkezésre álló idő rövidségére - 2005. november 15-ig utólag is kezdeményezhető. A programmódosítás kizárólag az áfakulcs változások miatt végezhető el, a vizsgálat is erre irányul. Fontos, hogy a 20 százalékos áfakulcs alá tartozó üzemanyag gyűjtésére hatodik áfagyűjtő azon pénztárgépeknél sem használható, ahol ennek a beállítására lehetőség van.