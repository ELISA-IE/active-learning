Több időt vesz el a nőktől a karácsony

Egy nemrég készült felmérés szerint, itthon a legtöbb ember számára a legfontosabb ünnep, a karácsony. A férfiak és az egyedül élők ugyan kevésbé érzik meghittnek az ünnepet, de a fontosságát ők sem vitatják. A nők viszont arra panaszkodtak, hogy alig pihenhetnek az ünnepek alatt, mert a sok munka, készülődés elsősorban őket terheli. 

Egy 2005 novemberében készült felmérés szerint a karácsonyról másképp gondolkodnak az emberek, mint a többi ünnepünkről. A felmérést a Szonda Ipsos kutatói végezték, és arra voltak kíváncsiak, hogy miben más ez az ünnep a nők és a férfiak, az egyedül élők és a családosok, a gyerekesek és a gyerek nélküliek számára. 

A válaszokból kiderült, hogy a karácsony a legtöbb ember számára az ünnepek ünnepévé nőtte ki magát. Vallási jelentőségéből vesztett, mára elsősorban a családi együttlét és összetartozás lehetőségét nyújtja. Persze nem mindenki látja pozitívan a karácsonyt, többek számára semmilyen kedves dolgot, vagy különlegességet nem jelent, összeségében azonban a pozitív vélemények jelentős túlsúlyban vannak. 

A nők meghittebbnek érzik a karácsonyt, mint a férfiak. Viszont abban mindkét nem egyetért, hogy a családi együttlét és az egymásra figyelés a legfontosabb megkülönböztetője ennek az ünnepnek. A karácsony családiasságáról és a szeretetteljességéről egyformán gondolkoznak az egyedül és a családban élők: mindkét csoport így jellemezte az ünnepet. Akik egyedül élnek, kevésbé érzik meghittnek a karácsonyt, szemben azokkal, akik számára mindennapos más családtag jelenléte. Az egyedül élők számára a vallás jelent többet, hiszen többnyire idősebb emberekről van szó. Ők az ünnepben a megnyugvást hangsúlyozták. 

A nők énekelnek és robotolnak

A karácsony megítélésében, az egyik legerősebb mozgatórugó a gyerek. A felmérés szerint úgy tűnik, mintha a gyerekek jelenléte a családban jótékonyan hatna az együttlétre és az ünnep meghittségére. A gyerekek miatt mindenki igyekszik a lehető legvarázslatosabbá tenni a karácsonyt. Azok, akiknél nincsenek gyerekek a családban, általánosabb érzéseket táplálnak a karácsony iránt. 

A nők szívesebben küldenek karácsonyi képeslapot, mint a férfiak, jobban őrzik a karácsonyi vallási szokásokat is, valamint karácsonyi dalokat is gyakrabban énekelnek. Ugyanakkor ők azok, akik a karácsonyból kevésbé érzik a pihenést, mert a sok munka, készülődés elsősorban őket terheli. Azt az állítást, hogy az ünnepi előkészületek sok idejüket elveszik, a nők 74 százaléka találta magára nézve igaznak, szemben a férfiak 39 százalékával. 