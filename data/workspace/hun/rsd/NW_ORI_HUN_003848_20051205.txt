Ájulós zsebtolvajoktól óvják a vásárlókat

A karácsony előtti időszak nem csak a kereskedőknek, hanem a zsebtolvajoknak is nagyon jövedelmező. Nagyobb a zsúfoltság, az emberek több pénzt hordanak maguknál, és a vásárlással járó idegeskedés miatt szétszórtabbak is. A rendőrség a honlapján próbálja meg figyelmeztetni a lakosságot: dugják el a pénztárcájukat, és ne dőljenek be se az "elájulós", se a "te verted meg az öcsémet" trükknek.

"Az emberek nem figyelnek oda az értékeikre, karácsonykor még kevésbé, mint máskor, mert mindnek szétáll a feje a vásárlástól" - mondta az [origo]-nak az egyik budapesti bevásárlóközpont alkalmazottja, aki egy márkás női ruhaboltban dolgozik.

A rendőrség szerint ezt a figyelmetlenséget használják ki a zsebtolvajok. Számukra a karácsony előtti hetek az év legjövedelmezőbb időszakát jelentik, hiszen a bevásárlóhelyeken nagyobb a tömeg, és a vevők is több pénzt tartanak maguknál.A rendőrség tapasztalatai szerint a zsebtolvajok módszerei nem változtak, többnyire táskából, hátizsákból és zsebből lopnak. Leggyakrabban egyszerűen csak kinyitják az áldozat táskáját, de az is előfordul, hogy valamilyen éles szerszámmal kimetszik, vagy levágják a vállszíjat."Tudjuk, hogy ilyenkor nagyobb a veszély, ezért vigyázunk a holminkra" - jelentette ki az  [origo] érdeklődésére két karácsonyi bevásárlásra induló tizenéves lány. A pénztárcájukat például a táskájuk legaljára rakják, azt pedig nem tévesztik szem elől. Egyiküktől nemrég akkor lopták el a hátizsákot, amikor néhány másodpercre letette maga mellé.A rendőrség számon tartja a zsebtolvajok tipikus trükkjeit, amelyekkel a kiszemeltjük közelébe próbálnak férkőzni. Néha pénzváltás után érdeklődő, eltévedt turistának adják ki magukat, de előfordul az úgynevezett "álprostituált", az "elájulós", a "hol vetted a kabátot" vagy a durva, agresszív magatartással történő figyelemelterelés, a "te verted meg az öcsémet" trükk alkalmazása is - áll az Országos Rendőr-főkapitányság honlapján olvasható figyelmeztetésben A zsebtolvajok általában mobiltelefont és pénztárcát próbálnak lopni. Nem jellemző, hogy a tárcában talált igazolványokkal visszaélnének, ezeket általában eldobják. A bankkártyákat viszont szinte mindig megpróbálják használni, ezért a rendőrség azt tanácsolja, hogy senki ne tartsa egy helyen a kártyáját és annak PIN kódját. A rendőrség szerint viszonylag biztonságban van a pénztárca a ruha  vagy a kézitáska belső zsebében, de még jobb, ha lánccal az övhöz vagy a táskához van erősítve. A mobiltelefont is érdemes olyan helyen tartani, ahol nincsen szem előtt. Biztonságosabb készpénz helyett bankkártyával vásárolni, de legalábbis több különböző helyre rejteni a bankjegyeket. Ha valaki zsebtolvaj áldozatává válik, nagyon fontos, hogy mielőbb tiltsa le bankkártyáját és mobiltelefonját, hogy elkerülje a visszaéléseket. Amennyiben az iratok és a lakáskulcs is eltűnik, célszerű azonnal lecserélni a zárat.

Az [origo] által felkeresett bevásárlóközpont információs pultjánál dolgozó lány elmondta, hogy gyakran kérnek tőle segítséget meglopott vásárlók. "Nem kell ahhoz karácsonynak lennie, hogy ilyesmi történjen. Az emberek felelőtlenek, leülnek a padra, maguk mellé teszik a tárcájukat, és ott felejtik" - magyarázta.

A ruhabolti eladólány elmondta, hogy nem csak a vásárlóktól, az üzletekből is többen lopnak a karácsony előtti zsúfoltságban. Abban a boltban, ahol dolgozik, 3-4 ezren is megfordulnak egy nap. Szerinte ennyi embert képtelenség szemmel tartani, hiába sétálnak az üzletközpont folyosóin biztonsági őrök.

Janecskó Kata