Csúszásgátló festékkel védik a pamplonai bikákat

Csúszásgátló bevonattal látták el a pamplonai bikafuttatás útvonalát. A helyi önkormányzat így próbálja megóvni a bikák (és az emberek) épségét, illetve megnyugtatni a bikákért aggódó állatvédőket.

Különleges, csúszásgátló bevonattal látták el a helyi hatóságok Pamplona utcáit. A spanyolországi kisvárosban szerdán kezdődik a több száz éves hagyományra visszatekintő bikafuttatás. A különleges bevonattal a bikák (és az előttük futó emberek) épségét igyekeznek megóvni. "Elsősorban a bikák miatt vittük fel ezt a réteget, hogy ne essenek el a sarkokon" - közölte a helyi önkormányzat szóvivője. Nem véletlenül. Az utóbbi időben ugyanis számos kritika érte a turistalátványosság szervezőit a csúszós macskaköveken eleső állatoknak okozott kínok miatt állatvédők részéről.

A bikák kínzása elleni tiltakozásul, szinte már-már hagyománnyá vált a bikafuttatás első napja előtti napon megrendezett meztelen futás, amikor az aktivisták ruha nélkül vagy hiányos öltözetben rohannak végig a bikafuttatás útvonalán, így híva fel a figyelmet az állatoknak okozott szenvedésekre. Kedden több száz állatvédő vett részt a demonstráción.

A bevonat az emberek épségét is óvja majd. A tavalyi futtatáson például összesen 16 embert ökleltek fel a bikák, és 40 másik szorult kórházi kezelésre. A nyolc napig tartó esemény során minden nap 6 bikát eresztenek el a városközponton átvezető úton, ami a helyi arénához vezet. A bikák előtt emberek futnak, így téve bizonyságot gyorsaságukról és vakmerőségükről. Az elmúl száz évben összesen 15 ember vesztette életét az eseményen.

A pamplonai polgármester szerint a bevonatnak köszönhetően várhatóan elkerülhető lesz majd az, hogy a legveszélyesebb kanyarban - az Estafeta utcára forduláskor - egymásra zuhanjanak a bikák és az emberek. Itt gyakran csúsznak ki az elkábított, megzavarodott állatok, és magukkal sodornak mindent: futókat, korlátokat, nézőket. Az ezután felkelő, sérült bikák még veszélyesebbek. 