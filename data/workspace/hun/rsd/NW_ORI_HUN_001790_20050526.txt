Szokatlan baleset a metró-mozgólépcsőn

Láncszakadás történ a napokban a Batthyány téri metrómegálló mozgólépcsőjén. Ilyen jelegű hibát még nem tapasztaltak a BKV-nál, ezért az összes hasonló típusú mozgólépcsőt soron kívül átvizsgálták - írja a Népszabadság. 

Soron kívül kellett átvizsgálni a közelmúltban a kettes metró mozgólépcsőit. Az ok, hogy az egyiknél szokatlan baleset történt: a Batthyány térnél elszakadt a vonólánc, ezért pár lépcsőfok befordult, és nyolcvan centiméter mélyre süllyedt. Csak a szerencsén múlt, hogy senki nem sérült meg. Héri József, a BKV főmérnöke szerint ilyen műszaki hibával a metró üzemeltetésének harmincöt éve alatt még nem találkoztak - írja a Népszabadság. 

A szakemberek a baleset után a Moszkva tér, a Batthyány tér és a Blaha Lujza tér mozgólépcsőit vizsgálták át, amelyeket a kilencvenes évek elején cseréltek le német gyártmányúakra. Ezeken a lépcsőkön naponta összesen 80-90 ezer ember utazik, többségük baleset nélkül. A közlekedési társaság 2004-ben összesen 2403 balesetet regisztrált, amelyekből körülbelül ötszáz végződött személyi sérüléssel, főleg járművek ütközése során - mondta a Népszabadságnak Laczkovics János forgalombiztonsági főosztályvezető. Hatvan esetben a BKV-sofőrök voltak a felelősek. 

A mozgólépcsős baleseteket leginkább az okozza, hogy az utasok nem kapaszkodnak, háttal állnak a menetiránynak, vagy ülnek a lépcsőfokon, ami kockázatos egy-egy vészfékezéskor. A lépcső végén ugyanakkor csak ritkán fordul elő baleset, jellemzően nyáron akadnak be néha lapos talpú szandálban utazók - írja a Népszabadság.