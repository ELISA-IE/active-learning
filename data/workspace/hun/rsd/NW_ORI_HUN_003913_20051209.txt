A tárca sem tudja az új diákigazolványok árát

Jövőre új diákigazolvánnyal kezdenék meg egyetemi éveiket az elsősök, de az Oktatási Minisztérium terveit több oldalról is bírálják. A Fidesz számításai szerint az új kártya háromszor annyiba kerülne, mint a régi, a hallgatók pedig attól tartanak, hogy semmire sem lehet majd használni. A költségvetési bizottság javaslata szerint az egyetemeknek kellene átvállalni a diákoktól a költségeket, a pénzt pedig "dologi kiadásokon" - akár könyvvásárláson - lehetne megspórolni.

Az ellenzék és a hallgatók is bírálják az Oktatási Minisztérium tervét az új diákigazolványok kibocsátásáról. A minisztérium azért vezetné be 2006 szeptemberétől az új kártyákat, mert a jelenlegi chipkártyát elavultnak, "nem jövőállónak"  tartja. Az új igazolvánnyal be lehetne lépni az intézményi adminisztrációs rendszerekbe, a diákok kereskedelmi, utazási és kulturális kedvezményeket vehetnének igénybe. A hallgatók azonban nem lelkesednek a kártyák technológiai korszerűsítéséért."Nem a diákigazolvány fizikai paraméterei a meghatározóak, hanem az, hogy mekkora szolgáltatási kört lehet vele igénybe venni" - véli Nagy Zoltán, a Hallgatói Önkormányzatok Országos Konferenciájának (HÖOK) alelnöke. Szerinte a chipben rejlő technikai adottságokat eddig sem használták ki, és a HÖOK attól tart, ez az új igazolvánnyal sem lesz másképp. "Nem a diákigazolvány megújítása, hanem az igénybe vehető szolgáltatási kör bővítése az elsődleges feladat" - mondta az [origo]-nak Nagy Zoltán.

Még nem dőlt el, ki fizetAz ellenzék élesen bírálta az újítás pénzügyi vonzatait, a Fidesz pénteki közleménye szerint háromszor annyiba kerül majd az új igazolvány, mint a régi. A gyártásra a minisztérium közbeszerzési pályázatot írt ki. Erre három cég jelentkezett, de csak egy maradt versenyben, miután egy pályázót a kiíró, egy másikat a Közbeszerzési Döntőbizottság zárt ki. A Fidesz információi szerint a nyertes 5000 forintért vállalná egy felsőoktatási hallgató diákigazolványának elkészítését, a közoktatásban pedig 1300 forintba kerülne egy kártya.

"A diákigazolványok elkészítésére kiírt pályázat még nem zárult le, ezért nem lehet még tudni, mennyibe fog kerülni az előállítás" - áll az Oktatási Minisztérium pénteken kiadott sajtóközleményében, amely riogatásnak és "üres demagógiának" nevezte a Fidesz állításait.  A minisztérium szerint az is csak később dől majd el, hogy az előállítási költségekből mennyit vállal a költségvetés, mekkora rész jut a kártyához kapcsolódó vállalkozásokra - amelyek például reklámfelületet vásárolhatnak a kártyákon - és mennyit kell majd fizetniük a diákoknak.A közlemény hangsúlyozza: a diákoknak a jövőben sem kell a kártyák teljes árát megfizetniük, mint ahogy eddig sem kellett soha. "Mindent elkövetünk a versenyképes árak elérése érdekében, több tárgyalási fordulót tartottunk, és még továbbiakat  tervezünk a kereskedelmi és műszaki feltételek meghatározására" - reagált a Fidesz tisztességtelen versenyre vonatkozó állításaira Herczeg Béla, az Oktatási Minisztérium sajtóreferense.

A HÖOK szerint a felsőbbévesek rosszul járnának Az egyetemek, főiskolák dologi kiadásokra - például utazásokra, fénymásolásra vagy akár könyv-és papírvásárálásra - szánt pénzéből vonna el 350 millió forintot a költségvetési bizottság, a december 7-én beadott módosító javaslat szerint így lehetne a diákoktól átvállalni az új diákigazolványok költségeit.Herczeg Béla az [origo]-nak elmondta: 2006-ban 9 százalékkal emelkedik a felsőoktatási intézmények közvetlen támogatása, s a 350 millió forintot a megemelt összegből vonnák el. A HÖOK azonban igazságtalannak tartaná, ha az igazolványok megvásárlására az egyetemek, főiskolák jövő évi keretéből csoportosítanák át a pénzt, mivel új kártyát csak az elsőévesek kapnának, a veszteségből adódó színvonalcsökkenés viszont szerintük valamennyi hallgatót hátrányosan érintené. "Nem elegáns és nem korrekt" - nyilatkozta a javaslatról Klinghammer Istvám, a rektori konferencia elnöke az MTI-nek csütörtökön.

Janecskó Kata