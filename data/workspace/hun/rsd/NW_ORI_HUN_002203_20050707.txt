Nehezményezik a kólatilalmat az élelmiszer-feldolgozók

Aggályosnak ítéli az iskolai büfék választékának szabályozását az Élelmiszer-feldolgozók Országos Szövetsége. A szervezet szerint nem tiltással, hanem neveléssel kellene javítani a gyerekek táplálkozási szokásain - írja a Népszabadság. 

Több ponton is aggályosnak ítéli az iskolai büfék választékának újraszabályozását az Élelmiszer-feldolgozók Országos Szövetségének (ÉFOSZ) alelnöke. Csontos Csaba szerint a rendeletet nem előzték meg hatásvizsgálatok, és nem tiltással, hanem neveléssel kellene a gyerekek táplálkozási szokásain javítani. Az ÉFOSZ inkább bővítené az iskolai büfék kínálatát - írja a Népszabadság. 

Magyar Bálint oktatási miniszter júniusban jelentette be, hogy szeptemberre átalakítják az iskolai büfék kínálatát az egészséges táplálkozás jegyében. A tárca rendeletben tiltaná ki az iskolákból a nagyon sós vagy cukros és a zsíros ételeket.

Somhegyi Annamária, az egészségügyi tárca főosztályvezetője szerint ugyanakkor nincs vita, az ÉFOSZ-szal, mivel nem termékeket, hanem alapanyagarányokat tiltanak ki. A rendelettervezet a büfésre bízná, hogy az adott határértékeken belül milyen kínálattal szolgál. Az iskola nem lesz elmarasztalható, ha kiderül: chipset, kólát is lehet kapni, de ha a szülőknek nem tetszik a kínálat, kezdeményezhetik a büfés szerződésének fölbontását - írja a Népszabadság.