Tovább egyszerűsödhet az adózás

Bár a parlament előtt van az adózási akadálymentesítést célzó törvénycsomag, az Adóreform Bizottságban tovább folytatódik az egyszerűsítési program előkészítése. Az előzetes tervek szerint a  vállalkozások minden adójukat egy APEH-számlaszámra összevontan utalhatják majd - mondta Zara László, az adóegyszerűsítési albizottság vezetője.

Az adóegyszerűsítési albizottság javaslatait - egy kivétellel, amiről még nincs döntés - maga az Adóreform Bizottság is támogatja. Az indítványok többsége az adatszolgáltatások és a befizetések egyszerűsítését szolgálja. Így például a jövőben a vállalkozások minden adót egy számlaszámra fizethetnének be, és nem kellene adónemenként külön utalni sem. A jövedelmekről is egy helyre kell majd adatot szolgáltatni, és nem külön az adóhivatalnak és nyugdíjbiztosítónak. 

Zara László szerint a fentiekhez hasonlóan egyszerűbbé válhatnak a nyugdíjpénztári bevallások is, amelyeket nem nyugdíjpénztáranként, hanem egységesen, egy hivatalhoz eljuttatva kellene megtenni. 

Két év múlva megszűnhet a munkáltatói adómegállapítás, így csak az önadózás és az APEH általi adómegállapítás maradna, ami a munkáltatók terheit jelentősen csökkenti majd. Az EMMA néven ismertté vált munkaügyi nyilvántartási rendszert az albizottság az Országos Egészségpénztárba intergrálná, így csak egy helyre kellene eljuttatni az ezzel kapcsolatos dokumentumokat is. Javasolatot tettek arra, hogy a betéti társaságokat választási lehetőség illesse meg a kettős és az egyszerűsített könyvvitel között. Az 50 millió forint árbevétel alatti családi vállalkozásoknak - választásuk szerint - elegendő lenne csupán a bevételeiket és a kiadásaikat nyilvántartaniuk. Zara László elmondta: ez utóbbi módosításról a főbizottság még nem döntött, de a pénzügyminiszter személyes találkozásuk alkalmával kifejtette, hogy egyetért vele.