Luxusház lehet a rózsadombi hotelből

Százlakásos luxustársasház lehet a 15 éve félkészen álló egykori Rózsadomb Hotel épületéből - írja a Népszabadság. A polgármester szerint az átépítés másfél éven beül befejeződhet. A Fővárosi Tervtanács ugyanakkor nem ért egyet az elképzeléssel.

Százlakásos luxustársasházat alakítanának ki a 15 éve üresen állító Rózsadomb Hotel épületéből. A II. kerületi önkormányzat engedélyezné az épületre még egy emelet ráépítését, újabb épületet azonban nem engedne építeni az épület körüli zöldterületre. Horváth Csaba polgármester szerint a beruházás akár már májusban elindulhat, és egy-másfél éven belül be is fejeződhet. 

A Fővárosi Tervtanács nem ért egyet az elképzeléssel, legutóbbi ülésén másodszor mondott nemet rá. A grémium véleménye azonban csak ajánlás, nem kötelező figyelembe venni. "Az, hogy luxuslakásokat alakítanak ki az épületben, önmagában még nem probléma. Az viszont már igen, hogy a hotel kéthektáros területét elzárják a nagyközönség elől" - mondta a Népszabadságnak Eltér István, a tervtanács tagja, a Magyar Építész Kamara elnöke. Az elnök elfogadhatatlannak tartja, hogy "a városképben kellemetlenül megjelenő" torzóra még egy emeletet ráhúzzanak.