Saját ügyfélkapu az internetes ügyintézéshez

A kormányzati elektronikus szolgáltatások keretében elindult az internetes adóbevallás, adatszolgáltatás. Ennek igénybevételéhez úgynevezett személyes ügyfélkaput kell az érintettnek létesítenie. Az okmányirodai regisztráció gyakorlati kérdéseit foglalja össze a kormányzati portálon olvasható tájékoztató. 

A Ügyfélkapu biztosítja, hogy a felhasználók személyazonosságuk igazolása után, egyszeri belépéssel, biztonságosan kapcsolatba léphessenek elektronikus közigazgatási szolgáltatást nyújtó szervekkel. A kormányzati Ügyfélkapu használatához előzetesen mindenkinek létre kell hoznia az úgynevezett személyes ügyfélkapuját. A személyes ügyfélkapu létesítése gyakorlatilag az okmányirodai, illetve az internetes regisztrációt jelenti - írja a Magyarország.hu. 

Az okmányirodai regisztráció során kell tölteni egy regisztrációs adatlapot, amelyen az azonosításhoz szükséges adatok mellett a felhasználó e-mail címét és az általa választott felhasználói nevet is meg kell adni. A személyes adatok igazolására a személyazonosító igazolvány, az útlevél vagy a 2001. január elsejét követően kiállított vezető engedély szolgál. A bejelentett adatokat összevetik a felhasználó személyi adat- és lakcímnyilvántartásban szereplő adataival. A személyes regisztráció után a megadott elektronikus címre küldenek egy egyszeri belépést biztosító kódot, amit az aktiváláskor azonnal meg kell változtatni. Az aktiválásnak a kódot tartalmazó e-mail megérkezésétől számított öt napon belül kell megtörténnie, ellenkező esetben a regisztrációt törlik.

A személyes ügyfélkapu legfeljebb öt évig érvényes, de a regisztráció során ennél rövidebb idő is megadható. Az érvényességi idő lejártát követően személyesen az okmányirodában vagy az Ügyfélkapu oldalán, a regisztrációs adatlap - bejelentkezés utáni - kitöltésével lehet az érvényességet meghosszabbítani. Meghosszabbítás hiányában a lejárt érvényességű felhasználó adatait törlik, ezzel egyidejűleg a személyes ügyfélkapuját is megszüntetik. 

Az ügyfélkapu az összes elektronikus közigazgatási szolgáltatás igénybevételére jogosít, de nincs akadálya második vagy harmadik ügyfélkapu létrehozásának sem. Az első személyes ügyfélkapu létrehozása ingyenes, a továbbiak létesítéséért azonban az általános okmányirodai illetéknek megfelelő összeget kell leróni. 

A felhasználó az interneten, az Ügyfélkapu oldalon található elektronikus űrlap kitöltésével ideiglenesen regisztrációt is indíthat, amely 30 napig érvényes, és csak korlátozott jogosultságot ad. Az összes szolgáltatás igénybe vételéhez az ideiglenes regisztrációt az okmányirodában személyesen véglegesíteni kell. 

Elektronikus úton akkor lehet teljes körűen jelleggel regisztrálni, ha a felhasználó legalább fokozott biztonságú elektronikus aláírással rendelkezik. A központi rendszer ebben az esetben az elektronikus aláírás tanúsítványának érvényességét ellenőrzi. Amennyiben az elektronikus aláírás tanúsítványa érvényes, a regisztrációról a központi rendszer egy napon belül elektronikus levélben küld visszaigazolást a regisztrációt kérő által megadott címre. 

A regisztráció után a felhasználó a Kormányzati Portál Ügyfélkapu oldalán választhat szolgáltatást. A szolgáltatás kiválasztása után a rendszer azonosítja a felhasználót a neve és jelszava alapján. Sikeres azonosítás után lehet csak a választott oldalra eljutni.Az Ügyfélkapu mögött lévő szolgáltatók biztonsági okokból kérhetik a felhasznaló egyéb egyedi azonosítóját is (például az adószámot). 