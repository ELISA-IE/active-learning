A milliomos Verest már sokszor akarták

Veres János neve felmerült az MSZP-ben miniszterelnöknek is, de volt már a pénzügyi és a gazdasági tárca várományosa is. Medgyessy Péter pedig kinevezte ugyan tárca nélküli miniszterré, de Gyurcsány Ferenc inkább programjai szervezését bízta rá. Veres János Szabolcs-Szatmár-Bereg megye egyik legnagyobb földbirtokosa, hatalmas gyümölcsösei és erdői is vannak.

Veres János ebben a ciklusban sokszor volt már közel ahhoz, hogy államtitkárnál is nagyobb rangot kapjon. A most kinevezett új pénzügyminiszter karrierje egy rövid ideig közel állt a csúcshoz is 2004 augusztusában: az MSZP-frakcióban ő kapta a második legtöbb szavazatot, amikor miniszterelnök-jelöltet kerestek a képviselők. A frakcióban több voksot kapott akkor, mint Gyurcsány Ferenc, a későbbi befutó. Végül az MSZP Országos Választmánya szórta ki a lehetséges jelöltek közül.

Veres kevéssé ismert a közvélemény előtt, de mint a fenti történet is bizonyítja, az MSZP-ben népszerű személyiség. Amikor a pártban tavaly nyáron kitört a harc a hatalomért, akkor minden oldal számolt vele. Medgyessy Péter augusztus elején bejelentette, hogy tárca nélküli miniszternek jelöli, szakterülete a vidékfejlesztés, területfejlesztés és lakásügyek lettek volna. Medgyessy azonban hamarosan megbukott, és új kinevezései sohasem léptek hatályba. Rögtön utána felmerült mint miniszterelnök-jelölt, majd az ősszel már több lap is biztosan állította, hogy ő lesz Csillag István utódja a gazdasági tárca élén. Az MSZP-ben egy ideig pedig azt beszélték, hogy Gyurcsány Ferenc rábízza a Pénzügyminisztériumot, ahol 2003-tól előbb László Csaba, majd a most menesztetett Draskovics Tibor alatt volt politikai államtitkár. Gyurcsány végül októberi hivatalba lépésekor kabinetfőnöknek tette meg. Korábban Draskovics Tibor is Medgyessy kabinetfőnökéből lett pénzügyminiszter. Kabinetfőnökként az elmúlt hónapokban Veres feladata volt Gyurcsány programjainak szervezése, beszédeinek átnézése, a kormányhatározatok átnézése.

Veres János 1957-ben született Nyírbátorban, ahonnan csak 2003-as államtitkári kinevezésekor költözött el. Agrármérnöki és mérnök-szakközgazdászi diplomát szerzett, és már a rendszerváltás előtt is mezőgazdasági vállalkozásokkal foglalkozott. 1980-ban belépett az MSZMP-be, majd megalakulásakor átlépett az MSZP-be. 1990-ben önkormányzati képviselővé választották Nyírbátorban, ahol neki kellett felügyelnie az MSZMP pártvagyon átadását. Már akkor indult az országgyűlési választásokon is, de mandátumot először csak 1994-ben szerzett. Azóta mindig területi listáról jutott be a parlamentbe. 2002-ben csak 40 százalékot kapott egyéniben a végül befutó fideszes Simon Miklós 59 százalékával szemben, ugyanakkor kisebb botrány lett ebből a választásból. Az MSZP megóvta a végeredményt, mert a Simon-kampányban öt rendbeli törvénysértést gyanítottak. A területi választási bizottság azonban másodfokon törvényesnek tartotta Simon győzelmét. Ősszel vehetett elégtételt Veres János, amikor Nyírbátor polgármesterévé választották. 2003-ban azonban államtitkári kinevezése miatt lemondott a város vezetéséről.

Több ciklus óta tagja a megyei önkormányzatnak, ahol jó kapcsolatban volt a Fideszből kizárt Helmeczi Lászlóval, a megyei közgyűlés volt elnökével. A  2001-es tiszai árvíz idején egyik fő koordinátora volt a védekezésnek és a kitelepítéseknek, ezért még az Orbán-kormány idején Honvédelemért kitüntetést kapott.

Veres János parlamenti képviselősége óta mindig benne volt a költségvetési bizottságban, többször alelnöke is volt a testületnek. Amikor az előző ciklusban az MSZP ellenzékben volt, akkor az Országimázs Központ elleni támadással hívta fel magára a figyelmet. Keller Lászlóval együtt ő jelentette fel a hivatalt, mert nem nézhették meg a Központ szerződéseit. A bíróság akkor úgy határozott, hogy a szerződéseket meg kell mutatni, ám Vereséknek konkrétan meg kellett volna mondaniuk, hogy mire kíváncsiak, így az Országimázs Központot sem marasztalták el.

Rendkívül sokat szerepelt a parlamentben 2002 és 2004 között. Államtitkári kinevezése előtt is a negyedik legtöbbször felszólaló képviselő volt, és amikor a Pénzügyminisztériumba került, akkor ő lett a legtöbbet felszólaló képviselője a kormánynak. Ekkoriban leginkább a tárcát támadó ellenzéki interpellációkra kellett válaszolnia, a vitákban nagyon sokszor helyettesítette László Csabát és Draskovics Tibort is.

Veres az MSZP vezetésébe az utóbbi években került be. Előbb Szabolcs megyei elnökké választották, majd a tavaly őszi tisztújításkor a párt országos elnökségébe is bekerült. Egyike volt azoknak, akiket Hiller István már elnökké választása előtt felsorolt azok között, akiket szeretne az elnökségben látni. 

Veres János az egyik leggazdagabb képviselő a parlamentben. Vagyonát mezőgazdasági vállalkozásai adják, összesen több százezer négyzetméternyi gyümölcsöse, szőlője és erdője van. Százszázalékos tulajdonában van egy nyírbátori tésztagyár is. Komoly vagyona ellenére, amíg Budapestre nem költözött, addig felvette a vidéki képviselőknek járó költségtérítéseket, 2002-ben lakhatásra és egyébre több mint nyolcszázezer forintot.

Veres János nős, felesége jogász. Két huszonéves fia van, szeret teniszezni, és kedvenc írója Robert Merle.