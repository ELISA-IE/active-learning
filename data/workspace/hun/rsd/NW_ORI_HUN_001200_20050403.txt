Sokmilliárdos üzlet a háj elleni csodaszer

Ha az amerikai gyógyszeriparnak sikerülne hatásos kövérség elleni gyógyszert kifejlesztenie, a csodapirula azonnal a legkeresettebb szerré válna. Az amerikai járványként is emlegetett elhízás elleni háború sokmilliárdos üzlet, ezért a gyógyszercégek évtizedek óta dollármilliókat ölnek a kutatásba, az új gyógyszerek tesztelésére pedig tömegek jelentkeznek. A felnőtt amerikaiak kétharmada túlsúlyos, egyharmada elhízott. 

Az amerikai gyógyszergyártók versenyt futnak az elhízás elleni csodaszer kifejlesztéséért. Ha létezne olyan gyógyszer, amely hatásos ellenszere a felnőtt amerikaiak kétharmadát sújtó kövérségnek, valószínűleg azonnal vezetné a gyógyszereladási listákat. A sokmilliárdos nyereséget hozó versenybe minden jelentős gyógyszergyártó beszállt. Az új gyógyszerek tesztelését végző laboratóriumokban sorban állnak a kétségbeesett amerikaiak, akik már minden diétát kipróbáltak, de nem veszítettek tartósan súlyukból - írja a The New York Times. 

Az L-Marc kutatóintézet vezető szerepet játszik az elhízás elleni gyógyszerek tesztelésében. A kövérség elleni gyógyszerek tesztelésére önkéntesek vállalkoznak. Az L-Marc hirdetéseire sokkal többen jelentkeznek a szükségesnél, ezért minden teszt alaklmával több tucat elkeseredett amerikait kell elutasítaniuk a dietetikusoknak. 

A gyártók sokmilliárd dollárt költenek arra, hogy megtalálják a kövérség ellenszerét. Jelenleg legalább 200 szer van kísérleti stádiumban. A csodaszerre nem csak az elhízott amerikaiak lennének vevők, hanem azok is, akik mindössze néhány kilót szeretnének leadni. A kutatásokat az állam is támogatja, hiszen az elhízással és az azzal összefüggő betegségekkel kapcsolatba hozható költségei évi 100 milliárd dollárra rúgnak. 

A Sanofi-Aventis Párizsi székhelyű gyógyszercég legújabb csodaszere a klinikai tesztelés utolsó fázisában van. A szer az agy azon receptorait blokkolja, amelyek az evés közbeni boldogságérzetet okozzák. A Nastech Pharmaceutical jelenleg olyan orrspray kifelesztésén dolgozik, amely szintetikus proteint tartalmaz. Ez az összetevő arra készteti az agyat, hogy állítsa le az evést, amikor a táplálék eléri a beleket. 

Az elmúlt évtizedekben több tucat olyan testsúlycsökkentő gyógyszert dobtak piacra, melyeket előb csodaszernek kiáltottak ki, majd rendre bebizonyosodott róluk, hogy függőséget okoznak, vagy súlyos mellékhatásaik vannak. Ezeket a gyógyszereket emberek tízmilliói szedték hosszú időn át, míg mellékhatásaikra csak később derült fény. 

1994-ben a manhattani Rockefeller Egyetem kutatói szenzációs eredményekről számoltak be: megtalálták azt a leptin nevű proteint, amelynek hiánya az elhízást okozza a szervezetben. A leptin megvonása patkányoknál működött, gyorsan kiderült azonban, hogy a módszer egyáltalán nem hatásos az embernél. 

A GlaxoSmithKline által pénzelt kutatók 14 évet töltöttek egy ígéretes testsúlycsökkentő szer kifejlesztésével. A 771 elenevezésű gyógyszerről azonban februárbanbejelentették, hogy kénytelenek abbahagyni a vizsgálatokat, mert a szer egyszerűen hatástalannak bizonyult a kilinikai vizsgálatok során.  

Dr. Donald Bergman endokrinológus szerint a jövő elhízás elleni gyógyszerét olyan tömegek is szedni fogják, akiknek nincs rá szüksége. Szerinte nehezen lesz elkerülhető, hogy az orvosok mindenkinek felírják a pirulákat. Más kutatók arra figyelmeztetnek, hogy nincs esély olyan gyógyszer feltalálására, amely a sokféle genetikai, kultuális, életmódbeli jellemzőkkel rendelkező amerikaiak mindegyike számára megoldást jelenthet. 