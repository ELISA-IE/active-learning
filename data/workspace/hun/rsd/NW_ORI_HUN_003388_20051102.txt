Ünnepi sms-sel szednek adót Indiában

Ünnepi üdvözlettel próbálja beszedni az indiai adóhatóság a jövedelemadót. Indiában a lakosságnak csak mintegy három százaléka fizet jövedelemadót. Az adóhatóság a mobiltelefon-számla alapján próbálja megtalálni azokat, akik kibújnak az adófizetési kötelezettség alól.

Sms-sel próbálja utolérni a notórius nem fizetőket az indiai adóhatóság. Azok, akiknek mobiltelefon-számlája meghaladja a havi 1000 rúpiát (körülbelül 4600 forint) üzenetet kaptak az adóhatóságtól. "Fizesd be az adót, rendezd a hátralékaidat, és húzd ki magad büszkén. Boldog Divalit!" - olvashatták mobiltelefonjukon a divali, vagyis a hindu fényünnep alkalmából küldött hatósági üdvözletet az szja-kerülők.

Az egymilliárd lakosú Indiában mindössze a lakosság három százaléka fizet személyi jövedelemadót. "Mindössze 75-85 ezer ember van, akinek a fizetése meghaladja az egymillió rúpiát, és fizeti az adót" - nyilatkozta Csidambaram pénzügyminiszter a BBC New-nak. "Ez elfogadhatatlan. Sokkal többen volnának. Azt tanácsolom az embereknek, hogy fizessék be az adót" - váltott keményebb hangnemre a miniszter.

Adóellenőrzések várhatóak mindenkinél, aki évente 200 000 rúpiánál magasabb összegű hitelkártya-műveletet hajt végre. Ellenőrzik majd azokat is, akik egymillió rúpiánál nagyobb összeget vesznek ki a bankból.

A hatságok azért az ünnepi időpontot választották a kampány kezdetére, mert Indiában divalikor nyílik ki a pénztárca. Az ajándékvásárlások mellett az emberek ilyenkorra időzítik nagyobb befektetéseiket, például az autóvásárlást.

Az indiai adórendszer a világon az egyik legbonyolultabb. Az alacsony begyűjtési rátáért főleg az összetett szabályokat okolják. Ugyanakkor az országban kiterjedt a szürke és feketegazdaság, amelyben az emberek készpénzben intézik ügyleteiket, rejtve az adóhatóság szeme elől.