Pazarlóan működhet a Szerencsejáték Felügyelet

Vizsgálatot indított a Pénzügyminisztérium a Szerencsejáték Felügyeletnél annak kiderítésére, valóban pazarlóan gazdálkodik-e a hatóság és tényleg különbséget tesz-e a szerencsejáték-szervezők között - értesült a Népszabadság. 

A Népszabadság értesülései szerint az egyik vizsgálandó ügy a Szerencsejáték Felügyelet által az V. kerületi önkormányzatnak, illetve az Aranytíz Ifjúsági Centrumnak fizetett 30 millió forintos díj, amelynek fejében a felügyelet évente három rendezvényt tarthat az épületben. 

A Szerencsejáték Felügyeletnek Parádon van saját továbbképző központja, ezért nem tudni, miért volt szükség egy ilyen megrendelésre. 

A Népszabadság úgy tudja, hogy a vizsgálat ennél súlyosabb ügyekre is kiterjed. A pénzügyi tárca azt is vizsgálja, hogy a felügyelet valóban részrehajlóan bírálja-e el egyes vállalkozások, például a nyerőautomatákat üzemeltető cégek engedély-kérelmeit - írja a Népszabadság. 