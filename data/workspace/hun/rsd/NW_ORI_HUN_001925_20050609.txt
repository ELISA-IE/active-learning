Hamis bérletet adtak el a BKV-nál

Vétlen utasok jártak rosszul a BKV-pénztárosok jóhiszeműsége miatt. A pénztárban ugyanis egy másik utastól hamisított bérletszelvényt váltottak vissza és azt újra eladták. Két pénztárost elbocsátottak. 

Vétlen utas bukott le egy hamisított BKV-bérlettel a fővárosban. Az utas bérletpénztárban vette a szelvényt, és egy ellenőrzésnél megbüntették. Miután panaszra ment a BKV-nál kiderült: a kérdéses pénztárban a jegyeladónak előzőleg megesett a szíve egy másik utason, aki azzal a mesével vásároltatta vissza - utóbb hamisnak bizonyult - bérletét, hogy a családban már valaki más megvette azt. A pénztáros később másnak adta el a kérdéses szelvényt. 

Lucza Mihály jegybevételi főosztályvezető szerint pont az ilyen esetek elkerülése érdekében tilos a pénztárosoknak visszavásárolni a bérleteket. Az esetet követően átfogó vizsgálatot végeztek és kiderült, egy másik hasonló ügy is volt. A jóhiszeműen, de szabálytalanul eljáró pénztárosokat elbocsátották. 

Havonta átlagosan 50-100 hamisított bérletet találnak a BKV-ellenőrök. Ezek között vannak fénymásolt, nyomtatott vagy a különféle biztonsági elemekkel összeollózott szelvények, de manipulált érvényességű bérletek is - derül ki a Népszabadság írásából. 