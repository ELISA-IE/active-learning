Hangfelvételen bukhat le a tanácsadó Orbán

A Magyar Hírlap információi szerint hangfelvételről készültek azok a jegyzőkönyvek, amelyek alapján az Élet és Irodalom (ÉS) azt állította: Orbán Viktor még miniszterelnökként tanácsot adott egy cégcsoportnak állami tulajdonban lévő területek megszerzésére. Az ÉS arra hivatkozva nem hozta nyilvánosságra bizonyítékait, hogy helyreigazítást senki nem kért tőlük. A lap újságírója pedig annyit közölt az [origo]-val: azért nem álltak elő bizonyítékaikkal, hogy ne csámcsogjon rajta a nyilvánosság.

Hangfelvételről írták le azt a jegyzőkönyvet, amelynek részleteit az Élet és Irodalom (ÉS) hozta nyilvánosságra és amelyek szerint Orbán Viktor még hivatalban levő miniszterelnökként állami területek és támogatások megszerzéséhez adott tanácsokat egy cégcsoportnak - értesült a Magyar Hírlap. A lap szerint a Tokaj Kereskedőház Rt. korábbi ügyvédjének válása során kerültek elő az említett jegyzőkönyvek, és ezután jutottak az ÉS újságírójához. Az [origo] napok óta próbálja telefonon elérni az említett ügyvédet, Szász István Attilát, ám irodai száma folyamatosan foglalt. Szász István Attila az MTI megkeresésére csütörtökön nem kívánt nyilatkozni.

Szombathy Pál, a Magyar Hírlap főszerkesztője a lap csütörtöki számában megjelent információval kapcsolatban az MTI-nek elmondta: "több forrásból úgy értesültünk, hogy hangfelvétel képezte az alapját a (hetilapban megjelent) cikknek". Szombathy közölte, hogy sem ő, sem lapja munkatársai nem hallották a felvételt. 

Az ÉS által idézett jegyzőkönyvek szerint Orbán Viktor még hivatalban lévő miniszterelnökként tanácsokat adott felesége üzlettársainak arról, hogy milyen módon lehetne megszerezni állami tulajdonban lévő területeket és létesítményeket a tokaj-hegyaljai borvidéken. A lap azonban bizonyítékokat nem közölt. Rajnai Attila, a cikk szerzője az [origo] kérdésére korábban azt mondta, azért nem hozták nyilvánosságra bizonyítékaikat, "hogy ne csámcsogjon rajta a nyilvánosság".

Ezenkívül azt mondta, hogy az ÉS legutóbbi számában megjelent közlemény foglalja össze a lap álláspontját a kérdéssel kapcsolatban. E szerint az ÉS a politikusok nyilatkozataival szemben fenntartja állításait, ha pedig bíróságon vagy vizsgálóbizottságban kell megvédeniük igazukat, akkor előállnak a bizonyítékkal.

Orbán Viktor a lap állításait tagadta, azonban helyreigazítást nem kért. A Fidesz szóvivője korábban annyit közölt, hogy gondolkodnak a jogi lépéseken. Az Országgyűlés ügyrendi bizottsága szerdán egyhangúlag általános vitára alkalmasnak találta azt a szocialista javaslatot, amely "az Orbán család állami forrásokból történő gazdagodása, különös tekintettel a szőlőbirtokokra" elnevezésű parlamenti vizsgálóbizottság felállítását kezdeményezi.