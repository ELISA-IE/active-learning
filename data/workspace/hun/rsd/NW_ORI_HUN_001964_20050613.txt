Tantárgy lesz az okos vásárlás

Szeptembertől a középiskolások arról is tanulhatnak majd, hogy hogyan ne verjék át őket a boltokban, hogyan előzzék meg az eladósodást és miként reklamáljanak, ha hibás árut kaptak. Az iskolai oktatást egy fogyasztóvédelmi füzet is segíti, amit 35 ezer diákhoz juttatnak el. 

A következő tanévtől a 11. évfolyamos diákok tanrendjébe beillesztik a fogyasztóvédelmi oktatást, vagyis praktikus tanácsokat kapnak a vásárláshoz, a biztosítások megkötéséhez, illetve ahhoz is, hogy miként kell reklamálni, ha valamivel nem elégedettek. Az oktatást egy kiadvány segíti, melyet - EU-s szervezetek segítségével - a Fogyasztóvédelmi Egyesületek Országos Szövetsége készített. A tanácsadó füzetet szeptemberben juttatják el ingyenesen 35 ezer diákhoz.

A diákok figyelmét például arra hívják fel, hogy amikor valamit vásárolnak, mindig olvassák el az apró betűs részeket, mert az itt elrejtett információk nem mindig az ő érdekeiket védik. Pizzarendelésnél sem árt odafigyelni: ha a házhoz szállított pizza már kihűlt, nagyon lassan érkezett, vagy netán nem is az a fajta pizza, amit rendeltünk, jogunkban áll visszaküldeni és nem fizetni érte, hiszen a telefonos rendeléssel egy szerződés jön létre, amit az egyik fél nem teljesített. 

Ha a vásárlást mégis reklamáció követi, azt tanácsolják, hogy személyesen keressük fel a boltot, határozottan, udvariasan érveljünk. Jegyezzük fel, hogy kivel beszéltünk, hogy később erre hivatkozni tudjunk. Ha így nem sikerül eredmény elérni, fel kell venni a kapcsolatot a vállalat központjával. És ha ez sem segít, tanácsos felkeresni a fogyasztóvédelmi felügyelőséget vagy a civil fogyasztóvédőket.

"A végén csattan az ostor" - áll a hitelkártyákról szóló fejezetben, ami arról szól, hogy a hitelkártyához könnyű hozzájutni, gyorsan el lehet költeni a vele járó pénzt, de később hatalmas kamattal együtt kell visszafizetni. Ha valaki mégis eladósodik, azt tanácsolják, hogy kérjen segítséget valakitől, tárgyaljon a bankkal, hitelezővel, semmiképp ne tegyen úgy, mintha minden rendben lenne. 

A kiadvány kitér a netes vásárlásra, a szerzői jogokra, az illegális zeneletöltésre is, és azt ajánlja a diákoknak, hogy használják a legális letöltő oldalakat, ahol viszonylag kis összegért hozzájuthatnak egy-egy zeneszámhoz.