Megdorgálják az MTV-t a híradós nők miatt

"Óvatos dorgálásnak" nevezte azt a jelentést Takács Albert ombudsman, amely az MTV esti Híradójából kitett nők ügyéről van szó. Takács szerint diszkrimináció nem történt, de a rendszer magában hordozza ennek lehetőségélt, ezért meg kell változtatni - írja a Népszabadság.

Elkészült az az ombudsmani jelentés, amely a Magyar Televízió Híradójában ősz elején kialakult helyzetet vizsgálta - írja a Népszabadság. Takács Albert, az állampolgári jogok biztosa általános helyettese azt vizsgálta, miért kerültek ki szeptember 12-től az esti fél nyolcas Híradóból a női műsorvezetők. A jelentést hétfőn hozzák nyilvánosságra. A lap szerint a dokumentum azt fejtegeti, hogy rossz szervezés, figyelmetlenség, nem kellő körültekintés következtében is előállhat ilyen helyzet. 

A Népszabadságnak nyilatkozó Takács Albert azt mondta, nem állapította meg, hogy jogi értelemben kimutatható lenne a diszkrimináció, de kezdeményezte, hogy dolgozzanak ki olyan szakmai szempontrendszert és esélyegyenlőségi tervet, ami még véletlenül sem engedi, hogy valaki hátrányos helyzetbe kerüljön. Az ombudsman szerint nem történt diszkrimináció, de a személyzeti politikának olyan a szerkezete, amely magában hordozza a hátrányos megkülönböztetés lehetőségét.

Takács szerint a tízoldalas jelentés egyfajta "óvatos dorgálás". Az ombudsmanhoz nem érkezett beadvány az érintett műsorvezetőnők részéről - írja a Népszabadság.