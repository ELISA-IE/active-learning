Elkaptak két londoni robbantót

Londonban elfogták a július 21-i merényletkísérletek két feltételezett elkövetőjét. A gyanúsítottakat lakásukon fogták el. A környéken élők három lövést és egy robbanást hallottak, és gázálarcos kommandósokat láttak. Az ügyben további személyeket is elfogtak péntek délután.

A brit rendőrség elfogta a július 21-i londoni merényletkísérlet két feltételezett elkövetőjét. A gyanú szerint egyikük az Oval metrómegállóban a másikuk pedig a 26-os buszon felrobbant detonátort helyezte el.

Több utcát lezártak a rendőrök a londoni Notting Hill kerület közelében péntek délben. A kommandósok ezután rajtaütöttek egy épület két lakásán, ahol a gyanú szerint a július 21-i merényletkísérletek elkövetői bujkáltak. A környéken lévők három lövést és egy robbanást is hallottak. A megtámadott épület fölött helikopterek köröztek. A házban körülbelül 350-en laknak, az épp otthon lévők nem hagyhatják el lakásaikat.

A BBC információ szerint az akció több órán át tartott. A ház előtt a rendőrök azt kiabálták, hogy egy Mohamed nevű férfi jöjjön ki. Mivel a rendőrök gázálarcot viseltek, nem kizárt, hogy könnygázt is bevetettek.

Pénteken máshol is rajtaütöttek a rendőrök terrorizmussal gyanúsított személyeken. Az említett házon kívül még két épület környékét zárták le a városban. A Liverpool Street nevű belvárosi metrómegállónál pedig két nőt fogtak el. Meg nem erősített hírek szerint egy gyanús csomagot találtak a rendőrök a lezárt állomáson. A környékbelieket arra figyelmeztették, hogy ne menjenek az ablakaik közelébe.

Július 21-én több detonátor is működésbe lépett londoni buszokon és metrókon, de a hozzájuk tartozó robbanószer nem robbant be, ezért csak kisebb károkat okoztak a merénylők. Ugyanakkor három héttel korábban ötvenöt ember vesztette életét egy hasonló merényletsorozatban.

A 21-i merényleteknek a rendőrség szerint négy tettese volt. Az egyik feltételezett elkövetőt már szerdán elfogták Birminghamben.