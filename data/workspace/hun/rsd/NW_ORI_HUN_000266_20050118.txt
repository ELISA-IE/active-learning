Betiltanák az EU-ban a náci jelképeket

Az Európai Unióban törvényt készítenek elő arról, hogy betiltsák a nácik által használt jelképeket. A régebb óta tervbe vett törvény elkészítésének Harry brit herceg Afrikakorps-egyenruhás bulizása adott újabb lendületet. Egyes európai parlamenti képviselők azonban attól tartanak, hogy a tiltás miatt pont a neonácik hivatkozhatnának szólásszabadságuk megsértésére.

Újrakezdik az idegengyűlölet és a rasszizmus elleni törvénytervezet elkészítését az Európai Parlamentben. Az uniós képviselők a brit Harry herceg náci ruhás bulizásának hatására vették elő a félkész törvényjavaslatot. Harry herceg néhány napja Hitler Afrika-hadtestének, az Afrikakorpsnak az egyenruháját viselte egy partin, karján horogkeresztes karszalaggal.

Az ügy kapcsán Németország vetette fel, hogy az Unióban is életbe kellene léptetni azt a német törvényt, amely szerint tilos a náci jelképek használata és viselése. Az Unió soros elnöke, Luxemburg felvetésére a német javaslat az Európai Bizottság elé került, amely nem zárta ki, hogy törvényt alkot az ügyben.

Megérné megvizsgálni a lehetőségét annak, hogy lehetőség van-e a tiltásnak Európa-szerte - közölte Franco Frattini, az Unió igazságügyi biztosa szóvivője útján.

A javaslat szerint a tiltás szólásszabadsági vitákhoz vezetne, amelyek újabb érveket adnának a neonácik kezébe, ráadásul nem is oldaná meg a problémát. "A jelképek betiltásával nem lehet a gonoszt is betiltani. Csak azok kezére játszana, akik azokat a szabadságjogokat akarják felforgatni, amelyeket a legnagyobbra értékelünk" - érvelt a tiltás ellen az Euobservernek Chris Davies, az EP brit liberális demokrata képviselője.

További kérdésként merül fel, hogy mit kezdenek azokkal, akik a nácik kigúnyolására húznak náci egyenruhát vagy használnak náci jelképeket. Ugyanakkor az is kérdéses, hogy az Európai Parlament csak a Hitler náci rezsimje által használt jelképeket tiltja be, vagy a készülő törvénybe esetleg beleveszik a kommunista vagy az olasz fasiszta szimbólumokat is.