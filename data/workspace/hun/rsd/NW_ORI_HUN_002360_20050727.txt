Ugrásszerűen nőtt a Puma eladása

Több mint felével növelte második negyedévi eladásait a Puma sportszergyártó cég az előző évhez képest az amerikai piacon. A német társaság profitja tíz százalékkal növekedett az elmúlt negyedévben. A Puma azzal indokolja az ugrásszerű növekedést, hogy sportszereiket egyre többen használják divatcikként.

A Puma adózás előtti profitja 10,5 százalékkal növekedett az elmúlt negyedévben. A cég bruttó 83,5 millió euró bruttó hasznot könyvelhetett el az utóbbi három hónapban. A Puma elsősorban az amerikai piacon ugrásszerűen megnövekedett eladásoknak köszönheti a profitnövekedést. Az USA-ban 55,1 százalékkal nőttek az eladások a tavalyi második negyedévhez képest.

"Az amerikai piac rendkívül erős. Kissé arra emlékeztet, ami Európában ment végbe két évvel ezelőtt" - ismertette a helyzetet Joerg Frey, a Sal Oppenheim elemzője a BBC News-nak. Az Európai és Ázsiai piacon kissé visszafogottabban ugyan, de szintén eladás-növekedés volt érzékelhető.

"Nagyon erősen halványul a sport és a divat közti határvonal" - indokolta a növekvő eladások okát Jochen Zeitz, a cég vezérigazgatója. A cipőeladások 17, míg a kiegészítő ruházati cikkek eladásai 23 százalékkal növekedtek. A cég szerint ez mind arra utal, hogy termékeiket egyre többen használják divatcikknek, sportszer helyett. Zeitz ugyanakkor bejelentette: cége felvásárlásokat tervez a közeljövőben: a Puma olyan vállalatokat szeretne felvásárolni, amelyek eladása 100 millió euró fölött van.