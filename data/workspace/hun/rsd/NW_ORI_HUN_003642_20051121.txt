Orbán csökkentené az áramcégek nyereségét

"Luxusprofit" elleni csomag kidolgozását javasolta hétfői parlamenti felszólalásában Orbán Viktor, a Fidesz elnöke. A javaslat lényege, hogy jövőre tíz százalékkal csökkentenék a villamos energia árát az energiacégek nyereségének kárára. A gazdasági miniszter nevetségesnek nevezte a javaslatot.

Orbán Viktor A változásról című felszólalásában egy "luxusprofit elleni csomag" megalkotására tett javaslatot. Ennek célja, hogy 10 százalékkal csökkenjen a háztartási villamos energia ára Magyarországon. A csomag része az 1995-os hosszú távú áramvásárlási szerződések felülvizsgálata és az abban foglalt tételek csökkentése, a szolgáltatók közötti verseny elősegítése. Szerepel benne az is, hogy amíg a verseny nem fejti ki jótékony hatását, a kormány ne mondjon le a legmagasabb fogyasztói ár meghatározásának jogáról.

Később arra a kérdésre, hogy ki teszi zsebre az úgynevezett luxusprofitot, Orbán Viktor azt válaszolta: a külföldi cégek, az árakat pedig úgy lehet csökkenteni, ha ezen cégek nyeresége csökken.

"Térjünk vissza a realitások talajára" - javasolta reagálásában Kóka János gazdasági miniszter, aki szerint a javaslat nevetséges. Kóka úgy véli, ez olyan, mintha azt mondanánk, hogy ezentúl legyen minden ingyenes. A miniszter nyilvános vitára hívta ki a Fidesz gazdaságpolitikusát, hogy "valódi kérdésekről" essék szó.

Orbán Viktor már korábban is fogalmazott meg olyan javaslatokat, amelyek szerint az államnak nagyobb szerepet kellene vállalnia bizonyos szolgáltatások árának meghatározásában. Két héttel ezelőtti parlamenti felszólalásában állt elő például a nemzeti garanciatörvény ötletével, amelyben szerepelt: rögzítsék kétharmados törvényben, hogy a gáz, a villany és a gyógyszerek ára csak az infláció mértékével emelkedhet.