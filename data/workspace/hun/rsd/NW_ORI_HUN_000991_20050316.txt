Kvótapiaci központ lehet Magyarország

Az európai emisszió-kereskedelem egyik központjává válhat Budapest, miután a kormány az akadálymentesítési csomagban adóalap-kedvezményt nyújtana a karbonkvóta-kereskedelemből származó jövedelmekre - írja hétfői számában a Világgazdaság. 

A kormány az úgynevezett akadálymentesítési csomagban azt javasolja a parlamentnek, hogy az emissziós kvótákkal kereskedő társaságok a szén-dioxid-üzleteken elért eredményük felét levonhassák adóalapjukból. Szakértők szerint akár egy új szolgáltató ágazat alapjait is meg lehetne vetni Magyarországon. 

A terv költségvetési szempontból viszonylag kis kockázattal járna, mert az kevésé valószínű, hogy a hazai kibocsátók élénk kereskedelmet folytatnának egymással, így ebből a tevékenységből jelentősebb nyereségük sem származik majd. Szakértők szerint a piacot úgy lehetne élénkíteni, hogy az európai kereskedőket vagy kibocsátókat csábítjuk Magyarországra, hogy itt kereskedjenek és adózzanak a szén-dioxid-üzletek nyeresége után - írja a Világgazdaság. 