Hofi és Demszky verseng a belvárosi parkért

Mindenképpen parkot szeretnének a lebontott bazársor helyén az [origo] által megkérdezett budapestiek, bár a városháza terveiben csak ideiglenesen szerepel a Deák térhez közeli terület parkosítása, ahol az Őszi fesztivál is helyet kap. A főváros névpályázatot is hirdetett, amelyre két nap alatt legalább száz ötlet érkezett, köztük az Ideiglenes park elnevezés, de egy budapesti nő szerint a Demszky-park lenne a legmegfelelőbb. A Fidesz a Pató Pál-park nevet javasolja.

Hofi Géza-liget, József Attila-park, Centrál park, Ideiglenes park, Demszky-park, Pató Pál-park - néhány a nevek közül, amellyel a Károly körúti bazársor helyén létesülő teret illetnék. Utóbbit a Fidesz javasolta. Bár a park csak körülbelül két évig létezik majd, utána beépítik, a főváros ötletpályázatot hirdetett az elnevezésekre. Az [origo] által megkérdezett budapestiek egy kivétellel mindannyian parkot szeretnének a területre.

"Az kell ide, amit most építenek, egy park, kell a levegő!" - mondta egy idős bácsi. A kérdésre, hogy mit látna szívesen a területen, ha beépítik, úgy válaszolt: "Nézze, amíg én élek, biztosan park lesz itt." Egy idős úr, aki éppen a kerítés résein át nézte a kertépítést, úgy vélte, nem szabad semmit építeni az üres területre, inkább fel kell újítani a környező épületeket. "Így igazi világvárosi látványt nyújtana ez a rész, innen jól be lehet látni a házakat" - mondta, hozzátéve, hogy egy nagy építkezés zaját már amúgy sem bírná el a lármás környék.

Többen nem értették, miért csak két évre létesül park, hiszen "ennyi idő alatt még be sem indul itt az élet", bár nagyon örültek, hogy a bazársort lebontották. "Bűnronda volt már" - foglalta össze sokak véleményét egy fiatal srác, aki úgy gondolta, azért terveznek valamilyen épületet a térre, mert az Erzsébet téren már úgyis nagy a zöldterület. Ezzel egyetértett egy padon üldögélő hölgy is, aki egyetlenként gondolta úgy, hogy park helyett külföldieket csalogató helyre, szórakoztató központra lenne szükség. "Nem nekünk, a fiataloknak. Bár egy moziba az öregek is elmennének talán" - tette hozzá. 

"Hát elég érdekes ötlet, hogy csak két évig lesz itt park. Hallottam, hogy szálloda lehet a helyén, nem tudom minek kell ide még egy" - mondta egy közeli butik eladója. Egy borozóban csaposként dolgozó nő szerint a bazársor is szép lett volna, ha felújítják, és ráhúznak még egy emeletet az üzletsorra. "Mögötte meg lehetett volna parkosított rész. A nő szerint Demszky-parknak kellene hívni a helyet, mert "az ő ötlete volt ez az egész". 

Megkérdeztünk egy, a kert építésén dolgozó munkást is, nem bántja-e, hogy két év múlva beépítik a teret, amire csak annyit válaszolt: "Semmi sem tart örökké". Ezután finoman kitessékelték a térről munkatársunkat, mondván, hogy csak a városháza sajtóosztályának engedélyével nyilatkozhatnak.

Az ideiglenes, négyezer négyzetméteres parkban dézsába ültetett "mobil fák", virágládába ültetett növények lesznek, a burkolat pedig könnyen felszedhető kockakő lesz. Ezeket később el lehet vinni egy másik parkba, ráadásul, mint azt az önkormányzat egyik politikusa korábban megjegyzete, a zöldek sem tudják a fákhoz láncolni magukat.

Czuk Dóra, a főpolgármester sajtófőnöke elmondta az [origo]-nak: a park a Budapesti Őszi Fesztivál egyik helyszíne is lesz, addigra elkészül. Egyelőre kérdéses a Merlin-színház és a Gerlóczy utcai tűzoltóság sorsa. Hamarosan kiírnak egy nemzetközi építészeti tervpályázatot a Városháza-tömb hasznosítására. A majdani befektetővel együtt fognak dönteni arról, hogy pontosan mi létesül a területen - mondta Demszky Gábor korábban. Az eddigi tervek alapján százszobás hotel, tízezer négyzetméternyi üzlethelyiség vagy iroda is épülhetne itt. A városházán mindenesetre már többször kijelentették: bevásárlóközpontot nem akarnak a Károly körútra. Leginkább éttermeket, jazzklubokat, színháztermet képzelnek ide a Városháza vezetői, vagyis mindenképpen kulturális tevékenységnek adnának helyet.

A bazársort azután építették, hogy a Városháza épületének nagy részét lebombázták a második világháború végén, a Károly körúti rész is megsemmisült. Évtizedeken keresztül, egészen idén januárig különböző profilú kis üzletek kaptak itt helyet: kisállatkereskedés, illatszerbolt, papír és írószer kereskedés is működött, de pékség, zöldséges, cukrászda és kiskocsma is volt a bazársoron hosszú évekig. Az egyszintes üzletsort már a nyolcvanas években szerették volna eltüntetni, már akkor is garázst képzeltek ide. Ezután felmerült az is, hogy építsék újjá a Főpolgármesteri Hivatal épületszárnyát, de arról is szó volt, hogy üzletközpontot építsenek a kis üzletek helyén. Eddig hiába született az évtizedek alatt sok terv, sosem valósult meg egyik sem: vagy a műemlékvédelmi hivatal nem adott engedélyt, vagy tőkeerős befektetőt nem találtak éppen az önkormányzat vezetői.