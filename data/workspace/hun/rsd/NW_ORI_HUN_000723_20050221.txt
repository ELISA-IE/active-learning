Megteltek a gyermekkórházak

Tele vannak a fővárosi gyermekkórházak a halmozottan előforduló felső légúti és hasmenéses, lázas megbetegedések miatt. Egyes helyeken a még csak félig gyógyultakat is hazaküldik, hogy legyen hely az új betegeknek. Sok helyen kevés az ápoló és az orvos is - írja a Népszabadság. 

Gyakorlatilag nincs üres ágy a budapesti gyermekkórházakban. A telt ház oka a halmozottan előforduló felső légúti és hasmenéses, lázas megbetegedés - írja a Népszabadság. Ugyanakkor nemcsak az üres ágyak hiányoznak, de kevés az ápoló és az orvos is - közölte Czinner Antal, budapesti szakfelügyelő főorvos és Tulassay Tivadar, a Csecsemő- és Gyermekgyógyászati Szakmai Kollégium elnöke. 

Az ágy- és szakemberhiány hírét valamennyi, a lap által megkérdezett kórház igazgatója megerősítette. Van, ahol már a meglévő ágyaknál is több gyereket vettek fel az osztályokra, a Heim Pál Gyermekkórházban például már a szemészeti osztályon helyezik el a lázas, hasmenéses gyerekeket. Smrcz Ervin főigazgató szerint kényszermegoldásként hazaküldik a még csak félig gyógyult betegeket - írja a Népszabadság.