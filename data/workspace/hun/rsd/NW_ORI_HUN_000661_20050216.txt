Kisvárosoknak lóg az állam

Több Baranya megyei kisvárosnak is tízmilliókkal tartozik a kormány. Korábban akadálymentesítésre beígért támogatásokat nem fizetnek ki egyelőre.

Többek között Sellyének és Szigetvárnak tartozik a kormány. Tavaly nyáron ugyanis ezeken e településeken közmunkákba kezdtek, hogy akadálymentesítsék a városokat. Így felújították az útburkolatokat, járdákat, de néhány intézményt is akadálymentesítettek.

Miután tavaly novemberben befejeződtek mindkét kisvárosban a munkálatok, december elején elküldték beszámolóikat és a számlákat is az elvégzett munkálatokról a szociális és esélyegyenlőségi tárcának, hogy a korábban megítélt támogatást megkapják. A szerződés szerint a beszámoló elküldésétől számított harminc napon belül kellett volna fizetnie a kormánynak. Eddig azonban nem érkezett meg a pénz egyik érintett önkormányzathoz sem.

Balaskovicsné Kiss Adrienn, a sellyei pénzügyi iroda vezetője szerint 26 millió forintos program keretében újították fel a város útjait, egy 34 főt foglakoztató közmunka program keretében. Ebből az összegből 20,8 millió forint volt az állami támogatás, ebből összesen 14,7 milliót nem kaptak meg eddig, pedig január elején lejárt a fizetési határidő. Mivel a település eddig nem jutott hozzá a tavaly beígért állami támogatáshoz, jelentős adósságot halmozott fel, és nem is tud kifizetni egy vállalkozót.

Szinte ugyanígy járt Szigetvár is. Itt 11,4 millió állami pénzre várnak, egyelőre hiába. Csökliné Veller Mária aljegyző azt mondta, a 2004-es közmunka program keretében intézményeket és utcákat akadálymentesítettek, de az esélyegyenlőségi minisztérium nem utalta a fenti összeget, pedig január elejéig kellett volna fizetniük.

Az [origo] megkereste az Ifjúsági, Családügyi, Szociális és Esélyegyenlőségi Minisztériumot is az ügyben. A  tárca azt közölte, hogy a Baranya megyei települések várhatóan a héten, de legkésőbb a következő héten megkapják a támogatást. A késlekedés oka: a 2004. évi kötelezettség-vállalással terhelt pénzmaradványok 2005. évi kifizethetősége érdekében különböző engedélyeket kellett beszereznie a minisztériumnak -  közölték.