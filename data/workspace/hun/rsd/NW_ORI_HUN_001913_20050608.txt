Esik Medárdkor, esik 40 napig

Medárdra jellemző hűvös, esős idő volt szerdán, az ország több részén is hullott a csapadék. Hasonló időjárás várható negyven napig, ha hiszünk a néphagyományban. A tavaszi felmelegedés általában ezekben a hetekben megtorpan, ráadásul júniusban hullik a legtöbb eső.

Szerdán, Medárd napján az ország több részén jelentős csapadék várható. Az ICI Interaktív Meteorológia tájékoztatása szerint a záporokkal, zivatarokkal járó változékony idő egy hétig biztosan eltart. Szerdán inkább az ország keleti felén, csütörtökön pedig már a középső részén várhatók esőzések. A hőmérséklet sok helyen a 15 fokot sem éri el, ami leginkább áprilisi időnek felel meg.

Az [origo] által megkérdezett meteorológusok szerint a Medárd napi néphagyománynak, mely szerint, ha június 8-án esik, akkor negyven nap esőzés várható, mindenképpen van alapja. Kern Anikó, az ELTE Meteorológiai Tanszékének munkatársa elmondta: a június az egyik legcsapadékosabb hónap, így ebben az időszakban hullik a legtöbb eső. A tavasszal meginduló lassú felmelegedést június elején fogják vissza az esősekkel, lehűléssel járó ciklonok. Ezt a jelenséget szokták európai monszunnak nevezni.

Az esőzések kezdetét azonban nem lehet június 8-ához kötni, a záporok-zivatarok általában már május végén elkezdődnek, és rövidebb megszakításokkal júniusban folytatódnak. A népmesékben felbukkanó 40-es szám is túlzás: térségünkben még soha nem fordult elő 40 napig folyamatos eső, a csapadék többnyire június második hetéig szokott kitartani.