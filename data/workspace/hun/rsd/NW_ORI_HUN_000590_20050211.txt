Kiárusítják a csernobili atomerőmű berendezéseit

A csernobili atomerő vezetőinek terve szerint eladják az atomerőmű leselejtezett eszközeit, berendezéseit, mert nincs elég pénz a fenntartásukra. Jelenleg harminc ember foglalkozik az erőműben azzal, hogy kiválogassa a berendezéseket és felbecsülje értéküket. Az értékesítendő berendezések mindegyike "tiszta, biztonságos és környezetbarát", legalábbis az erőmű vezetői szerint. 

A csernobili atomerő illetékeseinek terve szerint eladják az atomerőmű leselejtezett eszközeit, illetve más berendezéseit, mert nincs elegendő pénz a működés további fenntartására. Viktor Kapusta, az atomerőmű szóvivője közölte, hogy a hivatalos szervek különböző erőművi berendezések, például szivattyúk értékesítésével akarnak pénzhez jutni, hogy fenn tudják tartani a szükséges üzemi műveleteket, például a sugárzási szintek folyamatos nyomon követését. A szóvivő, utalva arra, hogy a szövetségi kormány mintegy 17 millió hrivnyával (körülbelül 3,2 millió euróval) tartozik az atomerőműnek, a döntést "kényszerintézkedésnek" nevezte. 

Jelenleg mintegy harminc ember foglalkozik az erőműben azzal, hogy kiválogassa a berendezéseket és felbecsülje értéküket - mondta Kapusta. Az értékesítendő berendezések mindegyike "tiszta, biztonságos és környezetbarát". A szóvivő nem nyilatkozott arról, hogy az értékesítés révén mekkora bevételt remélnek. 

A csernobili atomerőmű négyes reaktora 1986. április 26-án hajnalban robbant fel. Ez volt az atomenergia békés felhasználása során bekövetkezett legsúlyosabb baleset, amelynek következtében Európa nagy részét sugárszennyezés érte. A hivatalos adatok szerint a robbanásban 31 ember vesztette életét. Nem hivatalos becslések szerint viszont 1986 és 1990 között 25 ezer ember - katona és polgári személy - halt meg, akiket a baleset után a helyszínre vezényeltek különböző mentési munkálatok elvégzésére, köztük a reaktor fölé emelt betonszarkofág felépítésére. A sugárszennyezés érte területről a balesetet követő napokban több mint 130 ezer embert telepítettek ki.

Becslések szerint az elmúlt években 7 millió embernél jelentkeztek sugárzással összefüggő egészségi problémák a baleset következtében. A sérült reaktor köré épített szarkofágon pedig sürgősen javításokat kellene végrehajtani. Az ukrán hatóságok több ízben is figyelmeztettek arra, hogy a korábbi becslések szerinti körülbelül 700 millió dollár távolról sem lesz elegendő arra, hogy új védőpajzsot építsenek a 4-es reaktor köré 2008-ra. A tisztségviselők további 350 millió dollárt kértek erre a célra.