Kínai kézbe kerül az IBM PC üzletága

Szabad utat kapott a kínai Lenovo cég az IBM PC üzletágának megvételére. A kínai céget az USA befektetéseket ellenőrző nemzetbiztonsági bizottsága világította át.

A kínai Lenovo csoport zöld jelzést kapott Washingtontól ahhoz, hogy többségi részesedést szerezzen az IBM személyi számítógép üzletágában. A külföldiek befektetéseit nemzetbiztonsági szempontból ellenőrző bizottság (CFIUS) jóváhagyta az ügyletet.

Ez azt jelenti, hogy az ügyletet az eredeti tervek szerint az év második negyedében tető alá hozhatják. A Lenovo a legnagyobb kínai személyi számítógépgyártó. Az IBM  személyi számítógép üzletágának megvásárlása révén a Lenovo várhatóan megnégyszerezi eladásait, és a világ harmadik legnagyobb személyi számítógép értékesítőjévé válik - írja az MTI.

A Lenovo már februárban kinevezte azt a csoportot saját, illetve IBM.-es vezetőkből, amely az újonnan létrejövő PC-óriást vezeti majd - tudósít közleményében a kínai cég. A megkötött üzlet értelmében a Lenovo átveszi az IBM már meglévő személyi számítógép értékesítő- és szervízhálózatát, amely mostantól Lenovo gépeket is forgalmaz majd.