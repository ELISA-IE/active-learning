Elvitte az apa a makói kisfiút

Saját felelősségére elvitte a kórházból Z. Sebestyént az édesapja. A makói kisfiú ügye hónapok óta húzódott: a Németországban élő apának ítélt gyerek édesanyjánál akart maradni, mert állítása szerint félt az apjától. A gyereket mostanáig tudta magánál tartani az anya, kedden már rendőrök mentek érte.

Magával vitte Z. Sebestyént édesapja a Lipótról. Ezzel úgy tűnik, hogy lezárult a hónapok óta húzódó gyermekelhelyezési dráma. A tizenegy éves Sebestyén egy bírósági ítélet szerint apjához került, amikor szülei elváltak. Erről egy bonni bíróság előtt egyeztek meg a szülők. Sebestyén azonban tavaly húsvét óta mégis édesanyjánál élt, Makón. A gyerek ugyanis azt állította, hogy az apja bántja őt, fél tőle, és ezért Magyarországon akar maradni. Azzal is fenyegetőzött, hogy öngyilkos lesz, ha vissza kell mennie Németországba.

Az apa a rendőrséghez fordult, hogy visszakapja a gyereket. Mivel a jog szerint nála kellene élnie a gyereknek, ezért a hatóságok felszólították az anyát, hogy adja vissza gyermekét. Mivel ennek nem tett eleget, kedden rendőrök mentek Sebestyénért. Őt azonban nagymamája egy budapesti pszichiátriára, az OPNI-ba, (vagy népszerű nevén a Lipótra) vitte, mert szerinte a gyerek rossz idegi állapotban volt.

A kórházban azt tervezték, hogy a következő néhány nap alatt kivizsgálják Sebestyén állapotát. Ezt azonban Sebestyén apja megakadályozta. Kedd este saját felelősségére kivitte a kórházból kisfiát. A gyerek a Duna TV helyszíni tudósítása szerint örömmel fogadta apja érkezését.

Korábban több civil szervezet is követelte, hogy a magyar hatóságok ne engedjék vissza Németországba Sebestyént. Még az felmerült, hogy ismert személyiségek élő lánccal védik meg az anya házát, ha jönnek a rendőrök. A Női és Gyermekjogi Központ Alapítvány szerdán Göncz Kinga családügyi miniszterhez fordult, lépjen fel a gyermekek totális jogfosztottsága ellen. Továbbá kérték az egészségügyi minisztert is, hogy vizsgálja ki az ügyet. A szervezet szerint a Duna Televízió etikátlanul viselkedett, amikor a tévé stábjának autójával szállították a kórházhoz Sebestyén apját. Az alapítvány értesülései szerint a tévés autóban rendőrök is ültek.