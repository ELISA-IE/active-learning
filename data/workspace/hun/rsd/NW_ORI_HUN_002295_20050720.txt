Nem hagyja bolygatni a rakpartot az UNESCO

Elutasítja a kulturális védettség alá eső budai alsó rakpart kiszélesítését az UNESCO Világörökség Bizottságának állásfoglalása. Ezzel befolyásolhatják a csepeli központi szennyvíztisztító telep beindulását is, mellyel a főváros szennyvizének csaknem száz százalékát tisztíthatnák meg. A nemzetközi szervezet álláspontja nem kötelező Magyarországra nézve, de figyelmen kívül hagyása jelentősen ronthatja Magyarország nemzetközi megítélését. A fővárosi közgyűlés szeptemberben dönti el, hogy változtatnak-e a terveken.

Elutasítja a kulturális védettség alá eső budai alsó rakpart kiszélesítését az UNESCO Világörökség Bizottságának állásfoglalása. Ezzel befolyásolhatják a csepeli központi szennyvíztisztító telep beruházását is. Az Európa legnagyobb környezetvédelmi beruházásának tartott szennyvíztisztító beindulásával a főváros szennyvizének csaknem száz százalékát tisztítják majd meg. A beruházás egyik eleme a budai rakparton építendő, nagy átmérőjű főgyűjtő-csatorna. A tervek szerint a csatorna építése során a budai alsó rakpart is újjáépül, és az út és a folyó közötti rész kibővül egy sétányoknak, parkoknak és újabb kikötőknek helyet adó zöld sávval. 

Az UNESCO, az ENSZ Nevelésügyi, Tudományos és Kulturális Szakosított Szervezetének szakértői azonban kifogásolják a rakpartszélesítés helyszínét, bár nem vitatják a főgyűjtő megépítésének szükségességét. A nemzetközi szervezet álláspontja egyébként nem kötelező Magyarországra nézve. Azonban a világörökségi védettség alatt álló helyszín felkerülhet az UNESCO veszélyeztetett helyszíneket tartalmazó listájára, ha a főváros ragaszkodik az eredeti elképzeléshez. Ezzel pedig jelentősen romolhat Magyarország nemzetközi megítélése az építészeti és kulturális örökség védelme szempontjából. 

Alaposan megvizsgálják az UNESCO véleményét

Ivántsy Gábor, a szennyvíztisztító beruházásának lebonyolítását irányító Enviroduna Kft. ügyvezető projektigazgatója az [origo]-nak elmondta, hogy a budai főgyűjtő biztosan meg fog épülni, az azonban az UNESCO szakvéleményének ismeretében már nem biztos, hogy a Margit híd és az Erzsébet híd között, az eredetileg kijelölt helyen. "Alaposan meg kell vizsgálnunk az UNESCO szakvéleményét, az után s az abban foglaltak figyelembevételével elképzelhető, hogy ki kell dolgoznunk egy alternatív javaslatot" - közölte a projektigazgató. 

Ivántsy Gábor hangsúlyozta, hogy a végső döntést a fővárosi közgyűlés hozza meg, nekik a döntést előkészítő javaslat kidolgozása a feladatuk. A projektigazgató elismerte, hogy a szakvélemény "nem sietteti" a beruházás elkészülését, de kijelentette, hogy a projektet 2010-re mindenképpen be kell fejezni. Ivántsy Gábor arra a kérdésre nem kívánt válaszolni, hogy egyetért-e a szakvéleményben foglaltakkal.  

Demszky Gábor főpolgármester nemrég jelentette be, hogy a főváros százmillió, az állam pedig 94 millió euró hitelt vesz fel a központi szennyvíztisztító telep és a kapcsolódó létesítmények finanszírozására az Európai Beruházási Banktól. A teljes beruházás az Európai Unió kohéziós alapjának 305 millió euró összegű, vissza nem térítendő támogatásával valósul meg előreláthatólag 2010 végére. 

"A csepeli szennyvíztisztító megépítésének minden budapesti és minden magyar ember nyertese lesz. A Dunát - amely Európa főutcája, és vízgyűjtő területe 14 országot ölel fel - újra kéknek láthatjuk, ha Budapest évi 200 millió köbméter szennyvize többé nem csúfítja el. 2010-re ugyanis a szennyvizek 100 százalékát megtisztítjuk. Felpezsdül a Duna-parti élet, az ingatlanok felértékelődnek, az idegenforgalom és a Duna-menti fejlesztések lendületet vesznek" - fogalmazott a főpolgármester. 

A Városházán arra a kérdésre, hogy az UNESCO véleménye mennyiben változtatja meg ezeket a terveket, egyelőre csak annyit közöltek, hogy  a szeptemberi közgyűlésen tárgyalnak a kérdésről, előreláthatólag akkor fognak az UNESCO véleményének figyelembevételével dönteni az esetleges változtatásokról.

Demszky: a főváros még nem tud a döntésről

Demszky Gábor főpolgármester kedden közölte az MTI-vel, hogy nem kapott még semmilyen értesítést a fővárosi önkormányzat arról, hogy az UNESCO Világörökség Bizottsága megvétózta volna a budai alsórakpart kiszélesítését. A főpolgármester közölte, hogy az UNESCO álláspontját tanulmányozni fogják, s alternatív megoldást terjesztenek a helyzet megoldására a fővárosi szakbizottság, majd a Fővárosi Közgyűlés elé. Hangsúlyozta, hogy egyelőre korai még ezzel kapcsolatban állást foglalni, először a határozatot kell megismerni, majd döntést hozni ez ügyben.    Demszky Gábor az egyik lehetséges megoldásként említette, hogy a jelenlegi rakparti út alá helyeznék a főgyűjtőt. Ez esetben viszont le kellene zárni a rakpartot az építés idejére. A másik lehetőség az, hogy "egy szinttel feljebb" a rakparti úton közlekedő villamospálya alatt helyeznék el a főgyűjtőt. "Minden lépés azonban az általuk még nem ismert UNESCO határozat függvénye" - hangsúlyozta.    A főpolgármester elmondta még, hogy az elmúlt hónapokban már számoltak ezzel a lehetőséggel is, ezért "nem ér teljesen készületlenül bennünket ez a döntés".