Munkanap maradhat szenteste

Veszélyben van a december 24-i munkaszüneti nap, mert bár a kormány már áldását adta arra, hogy a szenteste napján nem kell dolgozni, a munkáltatók ezt erősen támadják - értesült a Népszabadság. A munkáltatók a munkaügyi ellenőrzés szigorítását célzó előterjesztést is bírálják. 

Miközben a kormány már elfogadta a munkaügyi miniszter javaslatát december 24-e munkaszüneti nappá nyilvánításáról, bizonytalanná vált, hogy sikerül-e ennek érvényt szerezni. A munkaadói szövetségek ugyanis elutasítják az átsorolást. Huszonnegyedike szabaddá tételét a szakszervezetek követelték, de közben kiderült, hogy több mint félmillió dolgozó sem örülne ennek. A bevásárlóhelyek ugyanis 24-én 14 óráig nyitva tartanának, tehát a kereskedelemben dolgozóknak ezen a napon így is, úgy is munkába kell állniuk. Az ügyben döntő fordulatot hozhat az Országos Érdekegyeztető Tanács augusztus 25-re összehívott plenáris ülése, de a végső döntést majd a parlament hozza meg. 

Csakúgy, mint a munkaügyi ellenőrzések szigorításáról szóló törvény esetében, amelyet szintén támadnak a munkaadók. Szövetségeik szóvivője, Dávid Ferenc a Népszabadságnak kifejtette, hogy hiányolják a számításokat arról, hogy a versenyszféra mekkora részét és mennyiben érinti az újabb munkaszüneti nap bevezetése, ami teljesítmény nélküli bérkifizetéssel járna. Szerinte kifogásolható, hogy félmillió munkavállaló nem kapja meg a pluszünnepnapot. Ugyanakkor vállalkozói szempontból helytelen lenne bezárni a boltokat épp a karácsonyt közvetlenül megelőző napon, mert az emberek nagy része még akkor is vásárol. 

Éles vita várható az érdekegyeztető fórumon a munkaügyi ellenőrzésről szóló törvénytervezetről is, amit a szakszervezetek támogatnak, a munkaadók viszont bírálnak. Dávid Ferenc erről azt mondta: egyetlen gondolatát sem tudják elfogadni, a munkaügyi bírság összegének megháromszorozása ellen pedig kifejezetten tiltakoznak, csakúgy, mint az ellen, hogy ráadásul ugyanúgy büntetik a munkaügyi szabályokat hanyagságból be nem tartókat, mint a szándékosan vétőket. 

"A munkaadóknak is érdekük a feketevállalkozások felszámolása, hiszen velük kell versenyezniük a piacon" - erősítette meg a szakértő, aki azt tapasztalta, hogy a munkaügyi ellenőrök felkeresni sem merik a gyaníthatóan feketén foglalkoztató építőipari, mezőgazdasági vállalkozásokat. A munkaadói szövetségek súlyos szakmai hibának tartják, hogy a feketén dolgozó munkásokat nem büntetik meg, miközben legalább 10 százalékban ők is felelősek azért, hogy - vélhetően kényszerből - vállalják a feketemunkát.