Nyolccal bővült az öndrogfeljelentők száma

Nyolcan tettek bejelentést - hárman személyesen, öten írásban - maguk ellen kábítószer-fogyasztás miatt a rendőrségen szerdán. A Kendermag Egyesület képviselői az akció keretében májusig minden szerdán megjelennek a Teve utcai rendőrszékháznál, ahol átadják a magukat írásban feladók leveleit, illetve várják azokat, akik személyesen tesznek bejelentést maguk ellen drogozás miatt. A mozgalom célja, hogy végrehajtható, ésszerűbb törvényeket hozzanak kábítószerügyben. 

Hárman adták fel magukat a rendőrségen kábítószer-fogyasztás miatt szerdán, a Kendermag Egyesület által kezdeményezett polgári engedelmességi mozgalom keretében. További öt ember írásban tett bejelentést maga ellen. 

A Kendermag Egyesült három tagja (elnöke, elnökhelyettese és titkára) egy hete tett bejelentést maga ellen drogfogyasztás miatt. A Polgári Engedelmességi Mozgalomnak nevezett akciót azért indították, hogy felhívják a figyelmet arra, hogy az állam jelenleg 15-ször annyit költ a fogyasztók üldözésére, mint megelőzésre és ártalomcsökkentésre együttesen. A szervezet szeretné, ha a drogproblémát nem a párpolitikai érdekeknek megfelelően, hanem szakmai alapon kezelnék.

Az egyik önfeljelentő az [origo]-nak elmondta, eddig életében összesen hat- hétszer fogyasztott könnyűdrogot, és pont azok közé a fogyasztók közé tartozik, akik csak ritkán élnek ilyen szerekkel, a törvények szerint mégis bűnözőknek számítanak. A polgári engedelmeskedő közölte az elterelés lehetőségét választja, ha bebizonyosodik, hogy kábítószert fogyasztott.

Egy fiatal fiú szüleinek saját maguk ellen bejelentést tevő leveleit vitte magával a szervezőknek. Mint elmondta, szülei tőle hallottak a kezdeményezésről, "kaptak az ötleten", és örültek annak, hogy hozzájárulhatnak a normálisabb szabályozáshoz. Az ötven év körüli szülők ellen ugyanakkor valószínűleg nem indul eljárás, ugyanis - mint fiuk elmondta - utoljára 26 évvel ezelőtt "szívtak".

A polgári engedelmeskedők közül egy - kerülve a sajtó szép számmal jelen lévő képviselőjét - korábban megtette a bejelentést maga ellen, a többieket kamerák és fotósok egész hada kísérte ahogy a rendőrszékház egyik oldalsó kapujához kísérte őket három egyenruhás. A bejelentést követően felveszik adataikat, vizeletmintát vesznek tőlük, majd a szakértői vizsgálat eredményétől függően eljárást indítanak ellenük.

Juhász Péter, a szervezet elnökhelyettese elmondta az [origo]-nak, hogy egyelőre nincs fejlemény a bejelentésük nyomán ellenük múlt pénteken indított eljárásnak. A szakértői vizsgálatok eredményére heteket kell várni. A szervezet májusig minden szerdán a Teve utcai rendőrszékház előtt várja azokat, akik - személyesen, vagy írásban - csatlakoznának az akcióhoz, tehát bejelentést tennének maguk ellen drogfogyasztás miatt. Juhász Péter szerint jövő hétre a mostaninál többen jelezték csatlakozásukat. 

A rendőrség egyik illetékese korábban közölte, minden bejelentést kivizsgálnak, mivel a jelenlegi szabályozás értelmében ez a kötelességük.