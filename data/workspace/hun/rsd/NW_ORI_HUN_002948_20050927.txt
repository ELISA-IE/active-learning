Megvédte Orbánt Medgyessy Kanadában

Megvédte Kanadában Orbán Viktort, és otthona védelmének egy évvel történő meghosszabbítását kezdeményezte Medgyessy Péter - derül ki a volt kormányfő Népszabadságnak adott interjújából.

Medgyessy Péter volt kormányfő a várhatóan durva kampány miatt kérte, hogy hosszabbítsák meg házának állami védelmét - amely a napokban járt le - a jövő évi választás végéig. Az ugyancsak lejáró személyes védelemre ugyanakkor nem lesz szüksége - mondta el a politikus a Népszabadságnak. A volt kormányfőnek emellett 2007 februárjáig még jár autóhasználat sofőrrel.

Az interjúból kiderül, Medgyessy utazó nagykövetként azt tapasztalja, hogy töretlen a befektetői bizalom Magyarország iránt, és a volt kormányfő adatai szerint a közép-európai régióból nálunk a legnagyobb az egy főre jutó direkt befektetés összege. A politikus elismeri, hogy előfordulnak aggódó hangok a költségvetéssel kapcsolatban. 

Medgyessy szerint ugyanakkor előfordult olyan, hogy Kanadában arra kérdeztek rá, valóban lesz-e államosítás, ha az ellenzék nyer. A volt kormányfő elmondása szerint erre azt felelte, hogy csak a kampány hevében hangozhatott el ez az abszurd kijelentés. "Érdemtelenül megvédtem Orbán Viktort" - mondta a Népszabadságnak.

A politikus szerint tisztességesen járt el Szapáry György, a jegybank alelnöke, amikor az uniós pénzügyminiszterek előtt rákérdezett az autópálya-építés elszámolásának módjára, jóllehet előre jeleznie kellett volna felszólalása tartalmát. 

Tavalyi leváltásával kapcsolatban nem volt hajlandó értékelésekbe bocsátkozni a volt kormányfő, csak annyit mondott, hogy néhány dolgot másképp csinálna. Szerinte van esélye az MSZP-nek a győzelemre, és elmondta a Népszabadságnak, hogy szurkol Gyurcsánynak.