Borúsnak látják a gazdaság jövőjét a magyarok

A magyarok mellett a szlovákok a legpesszimistábbak hazájuk jövőbeli gazdasági helyzetét tekintve a visegrádi országok közül. A jelent illetően a szlovákok és a lengyelek a leginkább borúlátók, míg legoptimistábbak a csehek - derül ki a Tárki júliusi felméréséből.

A felmérés szerint míg a szlovákok 57, a lengyelek 58 százaléka értékelte rossznak vagy nagyon rossznak hazája gazdasági helyzetét, a magyarok éppen fele és a csehek mindössze 42 százaléka vélekedett így. 

Szélsőségesen negatív helyzetértékelők a szlovákok között volt a legnagyobb arányban: csaknem minden ötödik válaszadó értékelte nagyon rossznak Szlovákia gazdasági helyzetét. Ezzel szemben a cseh válaszadók mindössze 7 százaléka ítéli nagyon rossznak Csehország gazdasági helyzetét. Csehországban és Magyarországon egyaránt az a vélemény van túlsúlyban, miszerint a gazdasági helyzet "se nem jó, se nem rossz".

A gazdasági kilátásokat tekintve némiképp pozitívabb a kép a visegrádi országokban. Mind a négy országban túlsúlyban van az a nézet, miszerint sem romlástól nem kell tartani, sem javulás nem várható a következő évben. Lengyelországban a lakosság kétharmada számít változatlanságra, míg a másik három visegrádi országban a lakosság nagyjából fele vélekedik így.

Hasonlóan a jelenhez, a jövőt illetően is a csehek a leginkább optimisták, és a szlovákok mellett a magyarok a leginkább pesszimisták. Míg minden negyedik cseh megkérdezett szerint többé-kevésbé javulni fog hazája gazdasági helyzete egy éven belül, és 23 százalék gondolja ennek ellenkezőjét, addig a magyarok és a szlovákok körében 23, illetve 22 százalék a javulásban bizakodók aránya és 25, illetve 26 százalék a romlástól tartóké.