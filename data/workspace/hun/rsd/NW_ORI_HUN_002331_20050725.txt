Túl sok volt a transzvesztita képe a Malévnak

Bírósághoz fordul Desiré Dubounet transzvesztita előadó, mert a Malév fedélzeti magazinja, a Horizon elutasította egy pesti meleg-szórakozóhely hirdetésének megjelentetését. A légitársaság azzal indokolta az elutasítást, hogy a hirdetésben szereplő fotó nem való az újságba, ám annak megváltoztatása után sem közölték a reklámot. Desiré Dubounet szerint azért, mert egy transzvesztita szerepel a képen. Az előadó az Egyenlő Bánásmód Hatósághoz fordult. A Horizon kiadója a hatóság előtt azzal érvelt, hogy night klubot nem reklámoznak. Desiré Dubounet úgy véli, elutasították kérelmét, a hatóság szerint az ügyben még semmit nem állapítottak meg.

Bírósághoz fordul William C. Nelson, a Desiré Dubounet néven ismert transzvesztita előadó, mert a Malév fedélzeti magazinja, a Horizon elutasította a Club Bohemian Alibi nevű szórakozóhely hirdetésének megjelentetését. A légitársaság azzal indokolta az elutasítást, hogy a hirdetésben szereplő fotó nem való a fedélzeti magazinba. 

A lapot megjelentető Marquard kiadó és a Club Bohemian Alibit üzemeltető cég között létrejött szerződés szerint a hirdetés hatszor jelent volna meg a lapban. Az első megjelenés után azonban a légitársaság kifogást emelt a reklámban szereplő Desiré Dubounet hiányos öltözete miatt. A képen az előadó kombinéban és combfixben térdel egy széken. A kiadó megkérte a hirdetőt, hogy finomítsanak a fotón. Ezt meg is tették, az új képen az előadó egy enyhén átlátszó ruhában ül, és a combfixből is kevesebb látszik. A kiadó mégis elállt a hirdetés közlésétől. Desiré szerint azért, mert időközben kiderült, hogy egy transzvesztita szerepel a képen. 

Night clubot nem reklámoznak

Ezért az előadó az Egyenlő Bánásmód Hatósághoz fordult. A kiadó a hatósághoz írt beadványában - melyet Desiré Dubounet juttatott el az [origo]-hoz - azzal érvelt, hogy nem a szexuális irányultság miatt zárták ki a hirdetőt, nem is a fotó miatt, hanem mert night klubot nem reklámoznak. Bár az Alibi hivatalos megnevezése kávézó és étterem, a kiadó szerint egy olyan hely, ami éjszaka van nyitva, vagy ahol hiányos öltözetű személyzet szolgálja ki a vendégeket, illetve erotikus műsorszámokat ad, nem tekinthető étteremnek. A kiadó érvelése szerint a night clubnak nincs Magyarországon érvényben levő hivatalos definíciója, így annak megítélése, hogy az érintett hely night klub-e vagy sem, a szolgáltatásokon múlik. Desiré azonban állítja, hogy az Alibi nem szexklub, hanem étterem és diszkó. Nincs olyan alkalmazottja, aki hiányos öltözékben szolgálná ki a vendégeket, és nem nyújtanak szexuális szolgáltatást sem.

Az előadó a klub internetes oldalán is felhívja a figyelmet az ügyre, itt a fotó kapcsán. "Mi már az Európai Unió része vagyunk. Az Unió törvényei tiltják a diszkriminációt a transzvesztitákkal szemben. A Malév légitársaság magazinja, a Horizon visszautasította Desiré Alibi Dinner Show hirdetését, mert szerintük a hirdetésben szereplő Desiré fényképe obszcén és erkölcstelen. A bíróság igazat adott ezen diszkriminációnak. Ez egy támadás mindannyiunk ellen. Ha Desirével szemben felléphettek így, akkor bárki ellen ugyanígy felléphetnek újra és újra" - fogalmaz. A Malévnál ugyanakkor határozottan állítják, hogy soha nem nevezték sem obszcénnak, sem erkölcstelennek a képet.

Az ügyről beszámoló pride.hu szerint az Egyenlő Bánásmód Hatóság nem állapított meg jogsértést - erre utal az előadó a honlapján is - , ezért Desiré bírósághoz fordul. Csakhogy a hatóságnál az [origo]-nak azt mondták, hogy ebben az ügyben még semmit nem állapítottak meg, mert még el sem kezdtek érdemben foglalkozni vele. Többek között azért, mert az első tárgyaláson nem jelentek meg a kérelmezők. Az Egyelő Bánásmód Hatóság döntéseit csak a Fővárosi Bíróság vizsgálhatja felül, és csak akkor tárgyalnak újra egy ügyet, amiben a hatóság döntést hozott, ha valamilyen eljárási hiba történt. De egyelőre itt erről nincs szó, mert még nem született döntés - állítja a hatóság.  

"Semmilyen meztelenkedésnek nincs helye"

Németh Krisztina, a Malév kommunikációs vezetője úgy nyilatkozott, hogy nem a fotón szereplő személy szexuális beállítottságával volt problémájuk, hanem magával a fotóval. Gépeiken a legkülönfélébb igényű, kultúrájú, vallású és korosztályú utasok olvassák a magazint, ezért céljuk, hogy egy viszonylag konzervatív lapot szerkesszenek. Arra is volt példa, hogy egy fedetlen hasú kismamát ábrázoló képet vetettek ki a magazinból. "A mi újságunkban semmilyen meztelenkedésnek nincs helye, sem férfi-, sem női képeknek" - fogalmazott. Németh Krisztina elmondta, hogy a Malév korábban nem egyeztette előre a kiadóval a hirdetéseket, de azóta, hogy ez az eset előfordult, már megteszik.