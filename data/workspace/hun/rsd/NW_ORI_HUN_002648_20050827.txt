Öt gyerek rabolt ki egy kisfiút Budapesten

Egy ötfős társaság - 10-12 éves gyerekek - támadtak meg egy 13 éves fiút a nyolcadik kerületben. Elvették a pénzét, majd beszaladtak egy Lujza utcai házba. A sértett és a segítségére siető járókelők addig állták el a ház kapuját, amíg meg nem érkeztek a rendőrök.

Szombaton dél körül a nyolcadik kerületi Orczy téren egy ötfős társaság megtámadott egy 13 éves fiút, bántalmazták, majd miután elvették a pénzét, a Baross utca felé menekültek. A sértett és néhány segítségére siető civil üldözni kezdte az öt rablót, akik egy Lujza utcai házba mentek be. A 13 éves fiú és segítői elállták a kaput és visszatartották a társaságot, amíg meg nem érkeztek a kerületi kapitányság járőrei - közölte a rendőrség.

Mint kiderült, az öt elkövető közül ketten 11 évesek, ketten 10 évesek voltak, az ötödik rabló pedig 12 éves. A Budapesti Rendőr-főkapitányság VIII. Kerületi Rendőrkapitánysága munkatársai előállították őket a kerületi kapitányságra.

A Budapesti Rendőr-főkapitányság VIII. Kerületi Rendőrkapitánysága 2005. augusztus 27-én rablás bűntettének megalapozott gyanúja miatt rendelt el nyomozást a tettesek ellen.