Elkapták a tömeges öngyilkosságra buzdító férfit

Letartóztattak egy amerikai férfit, mert a gyanú szerint tömeges öngyilkosságot szervezett február 14-ére az interneten. A rendőrség vizsgálja, hogy komolyak voltak-e szándékai vagy tréfált - írja a BBC News.

Egy amerikai férfit azzal gyanúsítanak, hogy tömeges öngyilkosságot szervezett Valentin-napra - írja a BBC News. A 26 éves Gerald Krien azután bukott le, hogy az egyik csevegőszobában egy kétgyermekes anya saját és gyerekei meggyilkolását ajánlotta fel, és a szoba egyik látogatója értesítette a rendőrséget. Krient szülei házában fogták el.

A terv az volt, hogy az öngyilkosságban megegyező amerikai és kanadai internetezők február 14-én egyszerre vetnek véget életüknek, miközben az interneten kapcsolatban maradnak egymással. A rendőrség most azt vizsgálja, hogy a férfi komolyan gondolta a tervet vagy csak szórakozott, illetve ellenőrzik azokat, akiknek a számítógépéről bejelentkeztek az öngyilkosságra, hogy lebeszéljék őket tervükről.