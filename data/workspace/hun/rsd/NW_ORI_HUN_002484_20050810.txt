Nagy forgalom mellett esett a BÉT indexe

A Budapesti Értéktőzsde részvényindexe, a BUX a keddi záró értékhez képest 375,75 pontos, 1,78 százalékos csökkenéssel 20 713,55 ponton zárt szerdán. A kereskedés forgalma megközelítette a 20 miliiárd forintot. 

A részvénypiac forgalma 19,2 milliárd forint volt, a vezető részvények ára a Richter kivételével csökkent a keddi záráshoz viszonyítva. 

Piaci elemzők szerint a nemzetközi pozitív hangulat ellenére a magyar piacot az Egis és a BorsodChem húzta magával lefelé. Emiatt aztán profitrealizálás kezdődött. Az Egis részvények ára például óriási forgalom mellett csaknem 10 százalékot esett. 

A Richter papírjainak emelkedését a megkérdezett szakértők meglepőnek nevezték, a Telekom árfolyamának a többi részvényhez képest elenyésző mértékű esését pedig a vállalat holnapi gyorsjelentése iránti pozitív várakozásnak tulajdonították. Szakértők szerint a Magyar Telekom holnapra várt gyorsjelentése valószínűleg nem idéz elő jelentős árfolyamingadozást a vállalat részvényeiben. Az OTP és a Mol pénteki gyorsjelentése azonban okozhat meglepetéseket. 

A BUMIX 45,69 ponttal, 2,60 százalékkal csökkent, 1711,69 ponton zárta a keddi kereskedési napot. 