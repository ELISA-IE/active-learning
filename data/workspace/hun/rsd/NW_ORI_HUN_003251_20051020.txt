A németek a legaktívabb netes vásárlók

A németek a legaktívabb online vásárlók a világon, 97 százalékuk ugyanis már vásárolt interneten keresztül - derül ki az ACNielsen felméréséből. A legnépszerűbb interneten beszerzett termék, a könyv.

A németeket a 96 százalékos rátát felmutató osztrákok követik, majd a britek következnek 95 százalékkal. A 38 vizsgált országban összesen 627 millióan használták már a világhálót vásárlási céllal - írja a Napi Gazdaság.

Regionális összehasonlításban Európa és Észak-Amerika a legnagyobb online vásárlási piac, az itteni megkérdezettek 85 százaléka bonyolítja a neten keresztül is beszerzéseit. Az ázsiai régióban ez az arány 70 százalék, Latin-Amerikában pedig 63 százalék.

A vásárlók átlagosan 4,9 terméket vesznek az interneten egy hónapban, a világelső Németországban ugyanakkor ennél csaknem kettővel többet.

Az ACNilesen 21 ezres mintán végezett felmérése szerint a legnépszerűbb, interneten beszerzett termék a könyv; az online vásárlók több mint harmada vett legalább egy könyvet az utóbbi három vásárlás alkalmával. Népszerűek még a videokazetták, a dvd-k és a játékok is, de Japánban például különösen kedveltek az élelmiszerek is az otthonról vásárlók körében.