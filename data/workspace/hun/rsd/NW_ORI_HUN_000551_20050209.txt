Hárman meghaltak egy felrobbant műhelyben

Hárman meghaltak és többen megsérültek szerdán egy asztalosműhelyben bekövetkezett gázrobbanásban Kunadacson. Összesen tízen sérültek meg, két embert életveszélyes állapotban mentőhelikopterrel vittek kórházba, további öt embert súlyos sérülésekkel a kecskeméti kórházba szállítottak.

Hárman meghaltak, többen súlyos sérüléseket szenvedtek amikor szerda reggel gázrobbanás történt egy kunadacsi asztalosműhelyben. Az 1700 fős település polgármesteri hivatalában az [origo]-nak elmondták: a telepen raklapokat készítettek és feltételezhető, hogy egy gázpalack robbant fel a melegedő helyiségben. A helyszínre öt mentőhelikopter és több mentőautó érkezett, továbbá Szabadszállásról és Kecskemétről tűzoltóautók.Összesen tízen sérültek meg, közülük ketten életveszélyes sérüléseket szenvedtek, őket mentőhelikopterrel szállították a budapesti Honvéd Kórházba. A kecskeméti kórházba a hét korábban behozott férfi mellé később egy nyolcadikat is beszállítottak. "Másodfokú égési sérüléseket szenvedtek, a kezük és az arcuk égett meg, ha nem jön közbe semmi, akkor egy hét múlva elhagyhatják a kórházat" - mondta Gera László főorvos az MTI-nek. Az egyik sérültet az intenzív osztályra szállították, felső légúti égés gyanújával. Az elsődleges helyszíni vizsgálatok alapján azt feltételezik, hogy a műhelyben dolgozók kávét melegítettek a gázpalackhoz kapcsolt disznópörzsölő lángja fölött. A melegedőben tárolták viszont a motoros fűrészek üzemanyagát is, és elképzelhető, hogy az üzemanyag és a gáz elegyedett a levegőben és ez okozta a robbanást - mondta Ferenczi László, a Bács-Kiskun Megyei Rendőr-főkapitányság szóvivője az [origo]-nak. A műhelyben összesen 18-an kezdtek el dolgozni szerda reggel, a robbanás azokat nem sebesítette meg, akik a telep nagyobb csarnokában dolgoztak. A raklapkészítő műhelyben feltételezhetően helyiek, illetve a közeli települések lakói dolgoztak.A rendőrség államigazgatási eljárás keretében vizsgálódik, ha tisztázódnak a robbanás körülményei, azt követően derül ki, hogy valakit terhel-e felelősség a történtekért.