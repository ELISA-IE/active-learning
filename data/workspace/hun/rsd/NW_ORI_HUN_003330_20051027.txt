Több gyereket vállalnának a mai fiatalok

A fiatalok manapság több gyereket vállalnának, mint tíz évvel ezelőtt - derül ki egy felmérésből. A Kelet-Közép-Európában végzett kutatás szerint Romániában és Magyarországon a legjobb fiatalnak lenni - írja a Népszabadság.

A tíz évvel ezelőtti állapotokhoz képest mostanra többen képzelik jövőjüket sok gyerekkel, és sokan gondolják úgy, a családot nem kell feláldozni a karrier oltárán - derül ki egy felmérésből, amelyet a Reader's Digest készített négy kelet-közép-európai államban, köztük Magyarországon. Itthon az értékek rangsorában ugyan még mindig a pénz, a munkahely és a saját lakás vezet, de ám a családalapítás, az igazi társ, illetve a tanulás jelentősége mellett nőtt a gyerekvállalási kedv is. A felmérés szerint minden negyedik fiatal szeretne kettőnél több gyereket. Tíz évvel ezelőtt csupán a 17 százalékuk gondolta így - írja a Népszabadság. 

A kutatás szerint a fiatalok biztatóbbnak látják saját jövőjüket, mint az országét, a társadalom helyzetét, és a benne élők életét pedig negatívan ítélik meg. Az egyéni boldogulás egyik legfontosabb tényezője szerintük a munka és az egzisztencia megteremtése. A többség úgy érzi lesz munkája, csak nem biztos, hogy olyan amilyet szeretne. 

A fiatalok szerint a siker elsősorban a tudáson múlik, de fontos szerepe van az önbizalomnak, az anyagi háttérnek, és egy-egy befolyásos rokonnak vagy ismerősnek. Érdekes módon a tudás a diplomásoknál számít kevésbé, itt a befolyás a fontosabb sikertényező - írja a lap.

A Magyarországon, Romániában, Lengyelországban és a Cseh Köztársaságban végzett kutatásból kiderül, hogy a többség mindenütt kritikusan értékelte az elmúlt öt évet. A magyarok biztatóbbnak látják a jövőt, mint a többiek. A felmérés szerint Romániában és Magyarországon a legjobb fiatalnak lenni. A magyar fiatalok a legfontosabb negatívumnak a mindennapi élet küszködéseit, az alacsony életszínvonalat és a kevés munkalehetőséget jelölték meg - olvasható a Népszabadságban.