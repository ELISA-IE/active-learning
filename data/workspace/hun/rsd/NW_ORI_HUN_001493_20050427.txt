Sztrájkolnának a leépítés ellen a vasutasok

A létszámleépítés és tevékenység-kihelyezés elleni tiltakozásul sztrájkra készülődnek a vasutasok - írja a Népszabadság. A lap szerint akár országos sztrájkot is tarthatnak az elégedetlenkedők.

Készek megbénítani a vasúti közlekedést a munkájukat féltő vasutasok. A dolgozók sztrájkolnának a MÁV Rt. -nél tervezett létszámleépítés és tevékenység-kihelyezés ellen - írja a Népszabadság. Az elégedetlenkedők élére a Vasúti Dolgozók Szabad Szakszervezete (VDSZSZ) állt, és már el is kezdték a munkabeszüntetés előtti egyeztetést a MÁV vezetésével, igaz, a sztrájkfelhívást egyelőre nem hozták nyilvánosságra - írja a Népszabadság. 

Gaskó István, a VDSZSZ elnöke a lapnak elmondta, megalapozatlannak tartják a MÁV különböző tevékenységeinek külsős cégekbe történő kiszervezését, illetve az idénre tervezett kétezer fős létszámleépítést. Az elnök szerint elképzelhető országos és egyes nagy csomópontokban szervezett, figyelmeztető vagy határozatlan idejű sztrájk is. A lap szerint legkorábban május 11-e után lehet sztrájkra számítani, azonban Debrecenben korábban is lehet munkabeszüntetés egy műhely átszervezése miatt. A társszakszervezetek közül csak a Vasutasok Szakszervezete mutatott érdeklődést az esetleges sztrájk iránt, ők szerdán döntenek arról, hogy csatlakoznak-e. 

Stromayer Andrea a MÁV Rt. szóvivője szerint a VDSZSZ is aláírta azt a négyéves megállapodást, amelyben a hatékonyság javítása és a MÁV üzleti céljainak megfelelő létszám-racionalizálás is szerepel. A Népszabadság más forrásból úgy tudja, a VDSZSZ tervezett akciója mögött a szakszervezet abbéli félelme húzódik meg, hogy az elbocsátásokkal, kiszervezésekkel erősen megfogyatkozhat jelenleg is kevesebb mint tízezres taglétszáma.