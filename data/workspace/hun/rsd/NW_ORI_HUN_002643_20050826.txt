Tizenhét halott egy párizsi tűzben

Tizenhét halálos áldozatot követelt egy párizsi lakóházban pénteken kora hajnalban keletkezett tűz. A házban elsősorban Szenegálból és Maliból érkezett bevándorlók laktak. 

Tizenhét ember meghalt Párizsban, ahol tűz ütött ki egy társasházban. Az áldozatok között négy gyerek is van. A sebesültek száma harminc. Két ember állapota válságos. A hétemeletes épületből több tucat embert menekítettek ki egy közeli kávéházba. Száz ember maradt fedél nélkül. 

A tűz a francia főváros 13. kerületének egyik lakóházában tört ki. Értesülések szerint a tűz a lépcsőházban ütött ki, a folyosó lángokban állt a második és a hetedik emelet között. A házban szinte kizárólag afrikaiak, elsősorban Szenegálból és Maliból érkezett bevándorlók laktak. A tűz oka egyelőre ismeretlen.

A hatóságok több mint kétszáz tűzoltót vezényeltek a helyszínre, akiknek hajnali három órakor sikerült elfojtaniuk a lángokat. A helyszínre érkezett Nicolas Sarkozy belügyminiszter.

Utoljára április közepén volt hasonló katasztrófa Párizsban. Akkor szintén egy bevándorlók által lakott szállodában volt tűz. A szállodatűzben 24 ember vesztette életét. A tüzet akkor egy nő gondatlansága okozta.