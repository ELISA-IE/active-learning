Nem lehet mosolyogni a brit útlevélben

Szigorú előírásoknak kell megfelelniük mostantól a brit útlevelekbe kerülő fényképeknek: meghatározták a fotó hátterének színét és azt is, hogy az okmány tulajdonosának milyen arcot kell vágnia. Az új szabályok hétfőtől életbe léptek, de akinek még érvényes az útlevele, egyelőre nem kell újat csináltatnia.

Új szabályok szerint készülnek szeptember 12-től a brit útlevelek. Az okmányokba kerülő fényképeknek meghatározott színű háttérrel kell készülniük, sőt azt is megszabják, hogy a tulajdonosnak milyen arcot kell vágnia a fotón. A brit hatóságok ezzel az intézkedéssel az új, biometrikus adatokat tartalmazó útlevelek bevezetésére készülnek elő. A mikrochipes útlevelet jövő év elején vezetik be, melyben rögzítik a tulajdonos digitális fényképét is. Hétfőtől Nagy-Britanniában az útlevelek készítéséhez kizárólag olyan fotót fogadnak el, mely piszkosfehér, világosszürke vagy krémszínű háttérrel készült. A fényképen szereplő fejének és vállának ki kell töltenie a fotó 65-75 százalékát, a fényképen szereplő nem mosolyoghat, egyenesen kell néznie semleges arckifejezéssel. 

Aki az előírásokat figyelmen kívül hagyó fotót ad be az okmányirodának, addig nem készítik el az útlevelét, amíg nem küld be megfelelő fényképet. A jelenleg érvényes útleveleket egyelőre nem kell megújítani, az új szabályok a mostantól készülő okmányokra vonatkoznak - írja a BBC. A brit hatóságok a világ egyik legbiztonságosabb útlevelének tartják a jelenlegi okmányt is, de úgy gondolják, hogy ahhoz, hogy ez továbbra is így maradjon, feltétlenül szükségesek az újítások.Az Egyesült Államokba 2006. október után már csak a biometrikus adatokat tartalmazó útlevéllel léphetnek be a vízummentességet élvező országok állampolgárai. A csipeknek az útlevél-tulajdonos digitalizált ujjlenyomatát és arcképét kell tartalmaznia. Amerikai vízummentességet huszonhét állam élvez, többségében nyugat-európai országok.Magyarországon jövőre várható a mikrochipes útlevelek megjelenése, először azok kapnak majd ilyet, akik az Egyesült Államokba utaznak.