Kódexszel készítik fel az iskolákat a kampányra

A politikát be lehet engedni, de a pártokat nem - így foglalható össze az Eötvös Károly Közpolitikai Intézet magatartási kódexe, amellyel az iskolákat próbálják felkészíteni a választási kampányra. Az irányelvek szerint a tanár ugyan elmondhatja a diákjainak, hogy mi az ő politikai meggyőződése, de a pártkötődéséről lehetőleg hallgatnia kell. Az oktatási ombudsman sem száműzné a politikát az iskolákból.

Az egyik csepeli általános iskola igazgatóhelyettese szerint, a 14 évnél fiatalabb gyerekeket tanító intézményekre nem jellemző a politizálás, hiszen ezt a korosztályt még nem foglalkoztatja a téma. "Értékítéletet természetesen közvetítünk, például megpróbáljuk a másság elfogadására nevelni a diákokat, de az nem kerül szóba, hogy melyik politikai irányzathoz tartozik ez a gondolat" - jelentette ki az igazgatóhelyettes.

"Hülye vagy, fiam"

A politizálás inkább a középfokú oktatási intézményekre jellemző, hiszen a felsős diákok már akár maguk is szavazhatnak. "Elég nagy feszültséget keltettek a 2002-es választások. Nemegyszer komolyabb vita kerekedett, amikor az osztálytársaim megkérdezték a tanárok véleményét." - mondta az [origo]-nak  az egyik belvárosi gimnázium volt diákja, hozzátéve: "Legtöbb esetben a tanárok nem, vagy csak igen félénken nyilatkoztak, ám a reáltárgyakat tanítók közül többen is radikális és határozott véleményt nyilvánítottak. A diákok persze tovább provokálták a tanárokat. Egy-két esetben ez kisebb-nagyobb szóváltást is eredményezett, egyszer egy 'hülye vagy, fiam' is elhangzott".

Az ombudsman szerint is szükség van etikai kódexre

"A tanároknak és a diákoknak is alapvető joguk, hogy megfogalmazzák meggyőződésüket. Egészen addig, amíg az nem agitációs céllal történik, vagy a másként gondolkodónak nem származik hátránya eltérő világnézetéből, politikai meggyőződéséből." - mondta korábban az [origo]-nak Aáry-Tamás Lajos, az oktatási jogok biztosa. 

Aáry-Tamás szerint szükség lenne egy olyan etikai kódexre, amely hasonlítana az  Eötvös Károly Közpolitikai Intézet által kiadott ajánlásra, csak a készítésébe be kellene vonni a szülőket, a pedagógusokat, a diákokat és az iskolafenntartót is.  

Politizálhatnak a tanárok az iskolákban, de az egyes konkrét pártok népszerűsítése tilos - ezt mondja ki az a Eötvös Károly Közpolitikai Intézet magatartási kódexe.

"A politika nem gonosz dolog"

Majtényi László, az intézet vezetője az MTI-nek korábban elmondta: tévhit, hogy az iskola szabad prédája a politikának, de az sem igaz, hogy a politika gonosz dolog, amit mindenképpen száműzni kell az iskola falai közül.

A magatartási kódex szerint a politikai kommunikáció megengedett az iskolákban, hiszen a diákokat a nevelés során fel kell készíteni a demokratikus közéletben való részvételre, a tanárokat pedig az oktatási intézményen belül is megilleti a szabad vélemény-nyilvánítás joga. Igaz, ez a jog korlátozott, mert a pedagógusnak tárgyilagosnak kell maradnia, és be kell mutatnia a sajátjától eltérő értékítéleteket is. A kódex útmutatása szerint a tanár ugyan elmondhatja a diákjainak, hogy mi az ő politikai meggyőződése, de pártkötődéséről lehetőleg hallgatnia kell.

A közoktatási törvény kimondja: az iskolában nem működhet párt, politikai mozgalom vagy párthoz kötődő szervezet. Az ajánlás összeállítói emellett kitértek arra is, hogy pártpolitikai célra nem lehet felhasználni a tanórát, a szülői értekezletet, az ellenőrző könyvet, az üzenő füzetet, vagyis egyik iskolai kommunikációs csatornát sem.

A kódex felhívja a figyelmet arra, hogy diákot nem érheti hátrány politikai véleménye vagy annak eltitkolása miatt. Az iskolának támogatnia kell a tanulók tájékozódási törekvéseit, és törekednie kell arra, hogy a gyerekek is tartsák tiszteletben egymás jogait.

A Történelemtanárok Egylete (TTE) is csatlakozott az ajánláshoz. A TTE  már 1993-ban állásfoglalást fogadott el a tárgyilagos történelemtanításról, az a dokumentum lényegében ugyanezeket az alapelveket mondta ki.

A nyugati demokráciák gyakorlata "jóval kevésbé félős" a politika iskolai megjelenését illetően - mondta az [origo]-nak Porogi András, a Magyar Nevelők és Tanárok Egyesülete (MANTE) elnökségének tagja. Porogi úgy tudja, hogy az egyik svájci iskolában komoly kampány folyt az iraki háború ellen, Amerikában pedig kifejezetten pártpolitikát folytattak az oktatási intézményekben az elnökválasztás idején. "Az a fontos, hogy ne a pártcéloktól vezérelve közelítsük meg a gyerekeket, hanem a nevelési céloknak alárendelve engedjük be a politikát az iskolába" - fogalmazott Porogi.