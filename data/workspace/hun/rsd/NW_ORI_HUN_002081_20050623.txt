Büntető matricát, tárolókat akarnak a pesti bringások

Biztonságos kerékpártárolók létesítése, a bicikliutakon parkoló autók eltüntetése, bringabarátabb közlekedés - néhány azon javaslatok közül, amiket a "mit kíván a budapesti biciklista" felhívásra küldtek a bringások. Van, aki megtanítaná az embereket a gumijavításra, hogy egy defekt ne vegye el a kedvüket a tekeréstől. Az ígéretek szerint a sok ötletet összegyűjtik a kerékpáros mozgalmak, hogy aztán együtt követelhessék a megvalósításukat.

Felhívással fordult a biciklis társadalomhoz az áprilisi bringás felvonulás, a Critical Mass egyik szervezője, Kürti Gábor, "mit kíván a budapesti biciklista" címen. A Hajtás Pajtás futárszolgálat vezetője két szempont köré csoportosítva gyűjti az ötleteket és javaslatokat a budapesti kerékpáros közlekedés fejlesztésére. Az egyikbe az olyan javaslatok tartoznak, amelyek szűkös anyagi források esetén is megvalósíthatóak, vagyis nem lehetne pénzhiányra hivatkozva elutasítani, a másik kategóriában pedig a pénz nem számít alapon el lehet ereszteni a fantáziát, és akármit lehet javasolni. 

A felhívásra rengeteg bringás küldte el javaslatát. Nagyon sokan a bringautakra parkoló autókra panaszkodtak. Van, aki biciklis rendőröket vetne be ellenük, hogy leszokjanak erről a kerékpárosokat zavaró szabálytalanságról. Vannak, akik "tapló vagyok, bicikliúton parkolok", vagy "soha többet nem parkolok kerékpárútra" feliratú matricákra esküsznek, amit a szabálytalanul parkoló autó szélvédőjére, esetleg a kilincsére ragasztanak rá, hogy büntetésből kapirgálhasson a szabálytalankodó.

Van olyan bringás, aki arra kötelezné a csatornázókat, hogy a csatornafedőket kizárólag keresztirányba fektethessék le. A vékony gumis kerekek ugyanis könnyen belecsusszanhatnak a rácsok közé. Szorgalmazzák azt is, hogy a kerékpárutak mentén belógó sövényeket időnként nyírják le, mert sok helyen útszűkületet okoznak.

Népszerű javaslat a bringatárolók létesítése, mivel sokan azért nem használják a kerékpárjukat, mert nem tudják biztonságos helyen hagyni. Néhányan köteleznék a közintézményeket és a nagyobb cégeket bringatárolók létesítésére. Van, aki szerint pénzbe sem kerülne, ha hirdetőtábla is lenne rajta, mivel a hirdető reklámjáért cserében szponzorálhatná azt. Arra is felhívják a figyelmet, hogy ne kerékbefogós típusokat építsenek, mert az nem biztonságos. Érkezett javaslat arra is, hogy a metró és a HÉV külvárosi állomásainál alakítsanak ki őrzött bringaparkolókat. 

Voltak, akik az oktatás segítségével javítanának a bringások helyzetén, így például a KRESZ-tankönyvek hangsúlyosabban foglalkozzanak a biciklisták veszélyeztetettségével bizonyos közlekedési helyzetben. Van, aki szerint meg kellene tanítani az embereket a defektes kerék kijavítására, mert sokak kedvét elveszi a tekeréstől, ha ezért szerelőhöz kell menni.

A drága javaslatok elsősorban az új bringautak építésére vonatkoznak. Többen javasolják, hogy a körúton szüntessék meg a parkolási lehetőséget, és helyette alakítsanak ki ott egy biciklisávot. Összefüggő kerékpárút a Duna pesti oldalára is, a Kiskörútra, a Keletitől az Örs vezér teréig, a hidakra - néhány ötlet, hogy hol látnának szívesen kerékpárutakat a bringások.

A jelenlegi bicikliutakkal szemben is sok a kifogás. Bírálják a derékszögű kanyarokat, a gyalogosoktól csak festékcsíkkal elválasztott útszakaszokat, valamint a hirtelen véget érő kerékpárutakat. Javasolják, hogy a kerékpárutak tervezésébe vonjanak be szakértőként néhány biciklisfutárt, valamint felvetik a bicikliutak szintbeli eltolásának lehetőségét is, hogy jobban elkülönülhessenek a gyalogosoktól és az autóktól.

Egy nemrég publikált budapesti felmérés szerint a fővárosiak alapvetően a biciklisek pártján állnak, noha a legtöbben nem mernek nyeregbe pattani a városban. A kutatásban megkérdezetteknek mindössze a fele ült az elmúlt évben biciklin, és közülük is csak minden tizedik ember teszi ezt naponta. Bár a budapestiek nem elhanyagolható része használja kerékpárját napi tevékenységek (bevásárlás, munkába, iskolába járás stb.) végzésére, mégis legtöbben inkább kedvtelésből, sportként bicikliznek. 