Fogyasztóvédő tárcát akarnak a civilek

Nem tisztázott a különböző fogyasztóvédelmi hatóságok feladatköre, az irányítás széttagolt és a jogszabályok is hiányosak - állítják fogyasztóvédelemmel foglalkozó civil szervezetek. Szerintük jó lenne, ha felállna egy fogyasztóvédelmi minisztérium, és a szabályokat egységes törvényben fektetnék le. A fogyasztóvédelmi főfelügyelőség szerint nincsenek hatásköri viták.

Az Országos Fogyasztóvédelmi Egyesület (OFE) szeretné elérni, hogy új törvényben fektessék le a területtel kapcsolatos szabályokat. Sőt, szerintük akár egy külön fogyasztóvédelmi minisztérium is létrejöhetne. Az egyesület ügyvezetője, Garai István ezt az [origo]-nak azzal indokolta, hogy szerintük nem tisztázott az állami hatóságok és a civil fogyasztóvédelmi szervezetek közötti feladatfelosztás, vagyis a mostani rendszer helyett jobb, összehangoltabb irányítás kellene. 

Garai szerint a karácsony előtti eset - amikor több tíztonnányi romlott húst foglaltak le a hatóságok - jól mutatja, hogy a fogyasztóvédelemre oda kell figyelni. "A szabályozás szétfolyni látszik, nem világos, kinek mi a dolga" - fogalmazott arra utalva, hogy az ilyen esetekben például a fogyasztóvédelmi hatóságnak nincs joga ellenőrizni az előállító üzemekben. Ugyanakkor ezt az állategészségügyi hatóságok megtehetik. 

A jogszabályok állítólagos rendezetlenségére utalva Garai példaként említette a gyógyteákkal, gyógynövényekkel kapcsolatos szabályokat. Vannak ugyanis olyan gyógynövények, amelyek fűszerek is és így élelmiszernek minősülnek. Ebben az esetben sokkal enyhébb szabályok vonatkoznak rájuk, mint az ugyanebből a gyógynövényből készült gyógyszerekre, vagyis ilyenkor nem vizsgálják a hatóanyagtartalmat. Garai szerint létezik egy másik kibúvó is: ha a gyógyteát étrendkiegészítőként hozzák forgalomba, a szigorúbb követelményeket szintén elkerülhetik a forgalmazók.

A hatósági feladatokat ellátó Fogyasztóvédelmi Főfelügyelőségnél ugyanakkor az OFE felvetéseivel kapcsolatban azt mondták, attól, hogy egy terület több hatósághoz is tartozik, működik az egyeztetés. "Ellenőrzés vagy szankció pedig hatásköri vita miatt nem marad el" - tették hozzá.

A fogyasztóvédelemmel kapcsolatos hatósági ügyekkel a főfelügyelőség és a megyei felügyelőségek foglalkoznak. A civil fogyasztóvédelmi szervezetek velük együttműködve, főként a tanácsadási feladatokat látják el és fogyasztóvédelmi magazint is kiadnak. Léteznek fogyasztóvédelmi békéltető testületek is, amelyek a fogyasztók és a cégek közötti konfliktusokat próbálják elrendezni bíróságon kívül. 

A kérdésben illetékes Ifjúsági, Családügyi, Szociális és Esélyegyenlőségi Minisztérium kommunikációs vezetője szerint alig három hónappal a választások előtt akadémikus kérdésnek számít a fogyasztóvédelmi tárca létrehozása, és nem sok értelme van vitázni róla.

Hozzáteszi, hogy a tárca álláspontja szerint a feladatok már most is tisztázottak: "a fogyasztóvédelemmel kapcsolatos hatósági feladatokat a Fogyasztóvédelmi Főfelügyelőség és a megyei felügyelőségek látják el, valamint az emberi egészség védelmében hatósági jogköre van a közegészségügyi, az állategészségügyi és a növényvédelmi hatóságoknak, amelyek speciális szaktudására a fogyasztók egészségének védelmében szükség van". Emlékeztet arra is, hogy egy az év végén elfogadott kormányrendelet szabályozza a hatóságok tevékenységi körét, éppen a párhuzamosságok elkerülése érdekében.