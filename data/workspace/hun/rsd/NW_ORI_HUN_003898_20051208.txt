Nyolcezer magyar támogat cunami-árvát

Átadták Srí Lankán a tavalyi cunami után árván maradt gyerekek számára készült otthont, amelyet magyar támogatásból építettek. Eközben továbbra is nyolcezer magyar állampolgár támogat havi háromezer forinttal katasztrófa miatt egyedül maradt gyerekeket. Volt rá példa, hogy két fiatalember másfél millió forintot vitt be egy sporttáskában a Baptista Szeretetszolgálathoz, mellettük iskolai osztályok, polgármesterek, de a legnagyobb számban kismamák és nyugdíjasok fizetik a gyerekek megélhetését.

12 ezer magyar jelentkezett a tavaly decemberi cunami után a Baptista Szeretetszolgálat "Fogadj örökbe" programjára, mely szerint havi 3 ezer forinttal egy éven át segítené a katasztrófa után árván maradt helyi gyerekeket. A kezdeti lelkesedés 8 ezer támogatónál maradt meg máig, az ő befizetéseikből segít az alapítvány mintegy 2500 Srí Lanka-i gyermeket.

Átadás előtt a második magyar árvaház Srí Lankán

"Volt rá példa, hogy januárban bejött két fiatalember az irodánkba, közölték, hogy ők egy baráti társaság képviselői, és gyűjtést rendeztek a haverok körében. Ezt követően egy sporttáskában leraktak másfél millió forintot elém az asztalra. Gyorsan el kellett őket zavarni, hogy csekken fizessék be az összeget" - mondta el az [origo]-nak egyik meglepő élményét a felajánlásokkal kapcsolatban Gál Dávid, a "Fogadj örökbe" program felelőse.

Érdekesnek, ugyanakkor meghatónak nevezte Gál, hogy rengeteg pedagógus reklámozta nevelési célzattal akciójukat az iskolákban, ennek következtében "döbbenetesen sok örökbe fogadó osztályunk van". Rajtuk kívül volt egy budapesti polgármester, aki beszervezett még vagy hat másik kerületi vezetőt, vannak megyei közgyűlések a támogatók között, egy filmes társaság egymilliót adott, és cégek is vannak az örökbefogadók között. Legnagyobb számban azonban a kismamák és a nyugdíjasok fizetik immár egy éve a havi 3 ezer forintot.

Az összegyűlt támogatásokból szerdán adták át Srí Lankán a háromszintes magyar árvaházat. A nyolc hónapja indult építkezés közel ötvenmillió forintba került, az épületben 100 gyermek él majd, közülük tízen már be is költöztek. A földszinten tanulószobákat alakítottak ki, könyvtárat és étkezőt, míg az emeleten vannak a hálók. A szeretetszolgálat legalább 3 évig szeretné a finanszírozást is biztosítani, amellett, hogy jelenleg egy másik, kisebb épület építésén is dolgoznak. Hamarosan ezt is átadják.

Az árvák nem látogathatják örökbefogadóikat

Az árvát jelképesen örökbe fogadók egy fotót és egy lapot kapnak a kiválasztott gyermekről. Utóbbin a neve, születési időpontja szerepel, esetleg a hobbija, valamint hogy milyen körülmények között veszítette el a családját. "Mivel jóval több magyarországi örökbefogadó van, mint Srí Lanka-i árva, ezért az első pillanattól közöltük ezt a nálunk jelentkezőkkel, valamint hogy a pénzükből nemcsak a mindennapi megélhetésre, hanem például árvaházra is költünk" - mondta Gál Dávid. Egy-egy árva képét és adatait így több ember is megkapja.

Gál szerint 4-5 alkalommal történt apróbb adminisztrációs hiba, ilyen a Délmagyarország által megírt eset is, amikor az örökbe fogadó szegedi asszonynak kiküldött lapon elírták az árva fiú születési dátumát. A hölgy az 1998-as dátum alapján 7 évesnek vélte az örökbe fogadott gyereket, s mivel nem vette észre, hogy a lapon az szerepel, kilencedikbe jár az árva, a mellékelt fotón látható tizenöt éves fiút tévedésnek gondolta. Sőt, az is megkérdőjeleződött benne, hogy egyáltalán jó helyre megy a pénze egy éve. Gál szerint elég lett volna a sajtó helyett őket felhívni.

Az [origo] kérdésére a programvezető elmondta, hogy az elmúlt évben több örökbefogadó személyesen is felkereste Srí Lankán a támogatott árvát. Minden ilyen látogatás előtt az adományozók felkeresték a szeretetszolgálatot, amely segített a találkozó megszervezésében. Gál szerint arra viszont nem volt lehetőség, hogy a jelképesen örökbe fogadott árvák látogassanak Magyarországra, mint ahogy a tényleges örökbefogadásra sem. A helyi szervek ugyanis nagyon elővigyázatosak, mindent megtesznek, hogy még véletlenül se kerüljenek gyermekkereskedők kezébe az árvák.

A politikai okokból nyomorgók nem népszerűek

A Baptista Szeretetszolgálat öt éve indította a Fogadj örökbe programot, első nagyobb akciójuk a 2003. decemberi iráni földrengéshez kapcsolódott, akkor 1800-an jelentkeztek az állandó havi támogatásra. Mint Gál elmondta, a nagyobb, a média által felkapott katasztrófák után szokott megnőni a jelentkezők száma.

Ellenben nem népszerűek a politikai, háborús okokból nyomorgó országok, pedig ilyenekben vannak igazán sokan a segítségre szoruló gyerekek. Nemrég több ok miatt is le kellett állítaniuk az iraki és az észak-koreai örökbefogadásokat. Előbbi helyre 29-en, míg utóbbira mintegy félszázan jelentkeztek ottani árvák örökbefogadására. A szeretetszolgálat jelenleg  közel tucatnyi ország gyermekeit támogatja, olyan helyekét is, mint például Kongó vagy Csecsenföld.

Lencsés Csaba