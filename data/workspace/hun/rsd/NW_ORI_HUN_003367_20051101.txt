Gyertyát gyújtanak a londoni merényletek áldozataiért

Két-háromezer főt várnak a londoni Szent Pál Katedrálisba, ahol a július hetedikei londoni merényletek áldozataira emlékeznek kedden. A négy öngyilkos merénylő által véghezvitt robbantásokban 52 ember vesztette életét, és több százan megsérültek.

Az angol királynő és Tony Blair brit miniszterelnök is csatlakozik ahhoz a gyászszertartáshoz, melyet kedden délután tartanak a londoni Szent Pál Katedrálisban a júliusi londoni robbantások áldozatainak emlékére. A szertartáson kívül egy-egy gyertya meggyújtásával emlékeznek azon a négy helyszínen, ahol a robbantások történtek. 

A két-háromezer fős gyülekezet többsége az áldozatok hozzátartozóiból, illetve a merényletek sérültjeiből áll majd, de jelen lesznek azoknak a szolgálatoknak - mentők, tűzoltók - a munkatársai is, akik elsőnek érkeztek a robbantások helyszínére. A keddi szertartást a katedrális esperese, John Moses vezeti majd, a misét pedig Rowan Williams canterbury érsek celebrálja.

A négy öngyilkos merénylő által véghezvitt merényletekben 52 ember vesztette életét, és több százan megsérültek. A halottak többsége brit állampolgár volt, de a halálos áldozatok között voltak - többek között - ír, olasz, lengyel és francia állampolgárok is. 

Az előre megírt forgatókönyv szerint a királynő virágcsokrot kap majd egy hétéves gyerektől, akinek az édesapja a londoni merényletek áldozata lett. A kislány 11 éves bátyja ugyanakkor nem vesz részt a szertartáson, mert Tony Blairt okolja a történtekért - írja a CNN a kisfiú édesanyjának korábbi nyilatkozatára hivatkozva.

A londoni merényletek után 2 hónappal az al-Kaida nemzetközi terrorhálózat bejelentette, hogy az emberei követték el a robbantásokat. Július hetedikén Londonban öngyilkos merénylők 52 embert öltek meg és négyszáznál többet megsebesítettek, amikor felrobbantottak három metrószerelvényt és egy autóbuszt.