A várakozások felett teljesített a Rába

A Rába Járműipari Holding Rt. 2004-ben 40,2 milliárd forint árbevételt ért el, 27,1 százalékkal többet az előző évesnél. A társaság a negyedik negyedévben 35 százalékos növekedést produkált, a jelentős árfolyamgyengülés és az acélárak további emelkedése ellenére - közölte a társaság a BÉT honlapján.

A Rába-csoport tavalyi évét 6,85 milliárdos pénzügyi eredmény javította, így a társaság adózás előtti eredménye csaknem elérte a 2 milliárd forintot, és a nettó eredménye meghaladta az 1,8 milliárd forintot (az előző éves 7,52 milliárd forint veszteség után) - derül ki a nemzetközi pénzügyi jelentési szabvány (IFRS) szerint készült, konszolidált tőzsdei gyorsjelentéséből.

A Rába 40,2 milliárdos árbevételének 59,7 százaléka export, a többi belföldi bevétel. Az amerikai piacon a Rába 56,2 millió dollár árbevételt ért el a 2003-as 46,4 millió dollár után. Az európai piacokon a Rába értékesítési számai az előző évhez képest 45,6 százalékkal 46,9 millió euróra nőttek. A csoport belföldi értékesítésének árbevétele 2004-ben éves alapon 25 százalékot emelkedve elérte a 16 milliárd forintot.

Az üzemi tevékenység eredménye 5 milliárd forint veszteséget mutatott, a 2003-as 6,2 milliárd forint veszteség után. Az egyszeri költségektől tisztított üzemi veszteség mértéke a negyedik negyedévben is 1 milliárd forint alatt maradt.

A Rába-csoport valamennyi tagja IFRS szerint pozitív nettó eredményt ért el. A növekvő árbevételt a Rába szinten maradó alkalmazotti létszámmal érte el. A 8 milliárd feletti forgalomnövekedés ellenére jelentősen csökkent a csoport hitelállománya, a 2003 év végi 12,6 milliárdos szintről 2004 év végére 9,5 milliárd forintra.