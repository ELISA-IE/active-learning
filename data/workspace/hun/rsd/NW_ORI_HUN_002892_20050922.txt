Egyre több település választja a mobilpostát

Egyre több településen zárják be a postahivatalokat, mert a mobilposta jobbnak bizonyult - írja a Népszabadság. Azokon a településeken, ahol párhuzamosan működik egymás mellett a mobilposta és a postahivatal is, a hivatalok forgalma töredékére esik vissza.

Több településen csak kísérleti jelleggel indították be a mobilpostákat, fenntartották a kis postahivatalokat is, a hivatalok forgalma azonban jelentősen visszaesett. A Magyar Posta nyugat-magyarországi igazgatóságának területén 86 olyan falut találni, ahol 2003-ban az önkormányzat megpróbálta tovább üzemeltetni a megszűnésre ítélt kispostát. Ezek közül tizenkettőt mára bezártak, többet azért, mert a mobilposta jobbnak bizonyult - írja a Népszaabdság.

A félezer lelkes Bátaapáti például valószínűleg lemond kispostájáról. A Tolna megyei községben a Magyar Posta már 2003-ban megszüntette a hivatalát, és mobiljáratot indított a faluba, de az önkormányzat saját forrásból azóta is fenntartja az egy embert foglalkoztató postafiókot. A település irányítói most mégis azt fontolgatják, hogy megszüntetik a hivatalt. Krachun Szilárd, Bátaapáti polgármestere azt mondta a Népszabadságnak: a hétfőtől péntekig naponta négy órán át nyitva tartó kisposta forgalma az ötödére esett vissza, amióta a mobiljárat végzi a szolgáltatásokat, és ez azt bizonyítja, hogy a helybeliek elégedettek a mobilpostával. Ezért a képviselő-testület hamarosan megkérdezi a lakosságot: igényli-e a továbbiakban is a postafiókot. A bezárás mellett szól az is, hogy a hivatal fenntartása évente több mint egymillió forintjába kerül a falunak. 

Általában ahol az önkormányzat saját erőből tovább működteti a kispostát, a fiók forgalma töredéke lesz a település utcáit körbejáró mobilpostáénak. Ennek ellenére az a tapasztalat: e falvak többsége egyelőre nem szünteti meg a postát, mivel tartanak a lakosság ellenérzésétől.