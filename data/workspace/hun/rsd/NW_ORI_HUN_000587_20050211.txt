Idén 20 milliárd forint jut a Vásárhelyi-tervre

Több mint 20 milliárd forint jut az idén a Tisza árvízvédelmi biztonságát javító, a természetvédelmi és területfejlesztési feladatokat is felvállaló Vásárhelyi-tervre - ismertette Persányi Miklós környezetvédelmi és vízügyi miniszter pénteken sajtótájékoztatón Budapesten.

A Széchenyi jégtörő hajón tartott sajtótájékoztatón a miniszter elmondta: a Duna környezetében a sokéves átlaghoz hasonlóak az esetleges árvízben szerepet játszó hótartalékok, a Tiszánál valamivel nagyobb az árvízveszély.

A hóban tárolt vízkészlet a Tisza környezetében jelenleg 6 köbkilométer, az 1999-es tavaszi árvíz előtt viszont 10 köbkilométernyi víz került olvadáskor a folyóba. Igaz, február elején még ebben az évben is csak alig 4 köbkilométernyi vizet jelentett a hótartalék, ezt követően viszont igen erőteljes havazás volt. Az előrejelzések szerint az idén átlagos csapadékviszonyokra lehet számítani a következő hónapokban - jegyezte meg a miniszter.