Francia igen a passzív eutanáziára

Szerdán hosszas vita után a francia szenátus igent mondott arra az új törvényre, ami a francia orvosok számára a jövőben lehetővé teszi, hogy a visszafordíthatatlan, vegetatív állapotban lévő betegekről lekapcsolhassák az életfenntartó berendezéseket. Bár a törvény továbbra is tiltja az aktív eutanáziát, az újonnan elfogadott szabályozás a francia orvosoknak arra is módot ad, hogy olyan fájdalomcsillapítókat használjanak, amelyek esetleg meggyorsíthatják a beteg halálát.

Szerdán a francia törvényhozás felsőháza, a szenátus éjszakába nyúló vitája után igent mondott a korábban a francia alsóházban elfogadott törvényjavaslatra, mely a francia orvosoknak is lehetővé teszi, hogy leállítsák a beteg további kezelését, amennyiben annak már nincsen más szerepe, mint hogy "mesterségesen fenntartsa a beteg életét." 

Az új francia törvény értelmében ilyen esetekben az orvos csak a beteg előzetes írásbeli kérésére, vagy időközben bekövetkezett öntudatlansága esetén a hozzátartozó kifejezett kívánságára köteles tovább folytatni a beteg mesterséges életben tartását.

A törvény arra is lehetőséget ad, hogy a beteg szenvedéseit megkönnyítendő, az orvos olyan fájdalomcsillapítókat használjon, ami meggyorsíthatja a beteg halálát, de megköveteli az orvostól, hogy erről előzetesen tájékoztassa a beteg családját, és tüntesse fel az adott gyógyszer alkalmazását a beteg kórlapján.

Médiakommentárok szerint a francia törvényhozás szerdai döntése nem más, mint az eddigi francia kórházi gyakorlat törvénybe foglalása. Sajtóforrások szerint Franciaországban évente több ezer esetben kapcsolják le a reménytelen, vegetatív állapotban lévő betegekről az életfenntartó berendezést, mind ez idáig azonban minden törvényi háttér és szabályozás nélkül - írta a New York Times.

A BBC szerint a törvényjavaslatot a kormányon lévő konzervatívok, az ellenzéki szocialisták, illetve a francia katolikus egyház is támogatta. A hosszan elhúzódó vita abból fakadt, hogy néhány baloldali képviselő az aktív eutanáziát is bele akarta venni a törvényjavaslatba, azonban a felsőházi konzervatív többség ezt elvetette. A francia egészségügyi miniszter, Philippe Douste-Blazy már korábban többször is kijelentette a sajtónak, hogy amíg ő hivatalban van, nem fogja engedélyezni az aktív eutanáziát Franciaországban.

Az eutanázia, illetve szabályozásának a kérdése 2003-ban került a francia közérdeklődés fókuszába, amikor Vincent Humbert, az autóbaleset után megnémult, megvakult és megbénult fiú, arra kérte Jacques Chirac francia elnököt, hogy engedélyezze számára a "kegyes halált". Chirac elutasító döntése után Vincent Humbert édesanyja barbiturát injekciót adott be a fiának, de ettől a fiú nem halt meg, hanem visszafordíthatatlan, mély kómába süllyedt. Később a fiú orvosa, Frederic Chaussoy leállította a fiú életfenntartó berendezését, aki rövidesen meghalt. Az anya ellen emberölési kísérlet, az orvos ellen szándékos emberölés gyanújával indult ügyészségi vizsgálat. A franciák döntő többsége a fiát a halálba segítő anya és az orvos mögé sorakozott fel. 