Ma jár le az olasz nő elrablóinak ultimátuma

Azzal fenyegetőznek az Afganisztánban elrabolt olasz segélymunkásnő fogva tartói, hogy vasárnap megölik túszukat, ha a kabuli kormány nem teljesíti követeléseiket. Az emberrablók vezetőjének első számú követelése az, hogy a hatóságok engedjék szabadon három hónappal ezelőtt bűnpártolás miatt bebörtönzött édesanyját.

Vasárnap délután jár le az emberrablók ultimátuma, akik még hétfőn ejtették túszul Kabulban Clementina Cantoni olasz segélymunkásnőt. Az emberrablók azzal fenyegetőznek, hogy megölik foglyukat. A bűntényt Kabul egyik volt rendőrfőnöke és fegyveres csoportja vállalta magára. Timor Sah első számú követelése az, hogy a hatóságok engedjék szabadon három hónappal ezelőtt bűnpártolás miatt bebörtönzött édesanyját. A férfi a bukott tálib rezsimben kerületi rendőri vezető volt, így az utána nyomozó rendőröknek nincs könnyű dolga.

A kabuli kormány kész az asszony elengedéséről tárgyalni az emberrablóval, amennyiben annak nem lesznek egyéb követelései - értesült az ANSA olasz hírügynökség. Timur Sah korábbi követelései között szerepelt még, hogy tiltsanak be egy zenei műsort az afgán televízióban, rendeljenek el teljes alkoholtilalmat és nyújtsanak támogatást a Korán-iskoláknak.

Clementina Cantoni a 'Care International' nemzetközi segélyszervezet munkatársa. Három éve dolgozik Afganisztánban, és a fővárosban élő 50 ezer árva és 10 ezer özvegy helyzetének javításán dolgozik. Kabulban vasárnap félezer asszony tüntetett az olasz nő szabadon bocsátását követelve. A Care International röplapokon kért segítséget a főváros lakosságától a lány felkutatásához. Az olasz külügyminisztériumban válságstáb foglalkozik az üggyel, a köztársasági elnök, Carlo Azeglio Ciampi folyamatos telefonkapcsolatban áll Hamid Karzai afgán elnökkel.