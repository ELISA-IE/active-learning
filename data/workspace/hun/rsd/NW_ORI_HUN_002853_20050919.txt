Eltorzult arcú betegre vár az arcátültető csapat

Egy cleveland-i klinika sebészei a napokban választják ki azt a beteget öt férfi és hét nő közül, aki először kap új arcot egy halott donortól. Az orvosok azonban csak ötven százalék esélyt adnak a sikeres műtétre. Maria Siemionow sebész, az orvoscsapat vezetője elmondta, hogy "olyan pácienst szeretnénk, akinek valóban el van torzulva az arca, nem olyasvalakit, akinek van egy kis sebhelye".

Amerikai sebészek készen állnak az első arcátültetésre. Egy cleveland-i klinika sebészei most fogják kiválasztani azt a beteget, aki először kap új arcot egy halott donortól. A plasztikai arcműtétek elsősorban azoknak jelentenek majd nagy segítséget, akik arcvonásait égési vagy baleseti sérülések nyomai csúfítják el, vagy rákbetegség miatt torzultak el a vonásaik.

Az orvosok szerint ötven százalék az esély arra, hogy az első beavatkozás sikeres lesz. Ráadásul az eljárás nem csak biztonsági, hanem számos etikai aggályt is felvet. A befogadónak élete végéig nagyon erős kilökődésgátló szereket kell szednie, melyek azonban további egészségügyi kockázatot jelentenek. Nehéz megjósolni, hogy hogy fog kinézni a beteg a műtét után, ahogy abban sem biztosak az orvosok, hogy milyen pszichológiai hatása lesz rá annak, hogy egy új arccal kell élnie. A számítógépes modellezés alapján úgy sejtik, hogy a beavatkozás után a páciens sokkal inkább régi önmagára, mint a donorra fog hasonlítani. 

A befogadó elvben képes lesz enni, inni, beszélni, és még arra is, hogy arcjátékkal fejezze ki érzelmeit. Maria Siemionow sebész és csapata öt férfit és hét nőt vizsgál meg, hogy melyikük lesz a legjobb alany az előreláthatólag 8-10 órás műtéthez. Siemionow elmondta, hogy "olyan pácienst szeretnénk, akinek valóban el van torzulva az arca, nem olyasvalakit, akinek van egy kis sebhelye".  

Korábban egy brit felmérésből, melyben az orvosokon és az ápolókon kívül laikusokat is megkérdeztek kimutatták, hogy sokaknak komoly kétségei vannak az arcátültetéssel kapcsolatban. Annak ellenére, hogy a megkérdezettek többsége, ha a szükség úgy hozná, élne a műtét adta lehetőségekkel, végrendeletükben azonban nem ajánlanák fel arcukat transzplantációs célokra.