Szégyenlistát írt melegek támogatóiról egy EP-képviselő

Egy lengyel EU-képviselőt akár börtönbüntetésre is ítélhetnek, mert szégyenlistát közölt szerinte homoszexuális emberekről. Azok neveit hozta nyilvánosságra, akik tiltakoztak nála a varsói meleg büszkeség napja betiltása miatt.

A varsói ügyészség kérvényezte Wojciech Wierzejski mentelmi jogának felfüggesztését az Európai Parlamentnél - írja a pride.hu. A lengyel EU-képviselő ellen személyiségi jogok megsértése miatt indult nyomozás. Wierzejski (a Lengyel Családok Ligája nevű párt képviselője) a nyáron azzal hívta fel magára a figyelmet, hogy határozottan kiállt a meleg büszkeség napjának nevezett felvonulás betiltása mellett. A homofób nyilatkozatairól ismert politikus volt az egyik legfőbb támogatója a tiltásnak.

Fellépése miatt sok tiltakozó e-mailt kapott a képviselő. Az első húsz tiltakozó listáját, homoszexuálisoknak nevezve őket, közölte Wierzejski a honlapján. A politikus álláspontja szerint nem követett el bűncselekményt, mert az általa kapott levelek az ő tulajdonát képezik. Ugyanakkor szerinte megérdemelték a levélküldők, hogy a listára kerüljenek, mert eltömítették a levelező-rendszerét.