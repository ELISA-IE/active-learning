Korlátozná a lengyel melegek jogait a győztes ikerpár

Eltiltaná a melegeket bizonyos szakmák gyakorlásától a vasárnapi lengyelországi választásokon győztes jobboldali-populista párt, a Törvény és Igazság (PiS) vezetője, kormányfőjelölt Jaroslaw Kaczynski. Ikertestvére, Lech Kaczynski, a PiS államfőjelöltje, Varsó polgármestere tiltotta be korábban a lengyel fővárosban a melegfelvonulást. 

A lengyel választásokon győztes párt, a Törvény és Igazság kormányfőjelöltje és ikertestvére, a párt államfőjelöltje korábban a homoszexuálisok jogainak korlátozását ígérték - írja a pride.hu. A leendő kormányfő, Jaroslaw Kaczynski kijelentette, hogy ugyan a homoszexuálisoknak is "meg kell adni a normális szociális és állampolgári jogokat", de nem szabadna megengedni nekik, hogy bizonyos szakmákban dolgozzanak, például azokban, amelyekben befolyással lehetnek a gyermekek fejlődésére. A miniszterelnöki poszt várományosa konkrétan is megnevezte a pedagógusi pályát, mint amelyről kitiltaná a "gyakorló homoszexuálisokat". 

Ikertestvére, Lech Kaczynski volt az, aki a nyáron Varsó főpolgármestereként és államfőjelöltként betiltotta a melegek büszkeségnapi felvonulását a fővárosban. Az ikerpár a választási kampányban azzal vádolta az államfőjelölt Lech liberális ellenfelét, az Amerikából hazatelepült Donald Tuskot, hogy a melegek pártfogolásával "a homoszexualitást propagálja Lengyelországban". 