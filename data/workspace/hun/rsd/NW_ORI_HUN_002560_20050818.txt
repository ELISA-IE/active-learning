Csányi bevásárolt a TriGránitba

Megvásárolta a TriGránit Rt. részvényeinek negyedét Csányi Sándor és Nathaniel Rotschild. A két üzletember az EBRD és a AIG New Europe Fund tulajdonrészéből vásárolt.

Megvásárolta Nathaniel Rothschild és Csányi Sándor a TriGránit Fejlesztési Rt. részvényeinek 25 százalékát. A TriGránit Rt közleménye szerint a cégben tulajdonos AIG New Europe Fund és az Európai Újjáépítési és Fejlesztési Bank (EBRD) értékesítette tulajdonrészét a Nathaniel Rothschild és a Csányi Sándor által kontrollált vállalatok részére, így a TriGránit részvénytőkéjének összesen 25 százalékát birtokolják. Csányi Sándor az OTP Bank Rt. elnök-vezérigazgatója, Magyarország egyik leggazdagabb üzletembere. Nathaniel Rothschild Lord Jacob Rothschild fia, az Atticus Capital elnöke és résztulajdonosa.