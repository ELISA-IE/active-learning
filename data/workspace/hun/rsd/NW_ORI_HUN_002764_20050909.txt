Chippel csípik fülön az erzsébetvárosi kutyákat

Minden VII. kerületi kutyába be kell ültetni egy mikrochipet egy helyi rendelet alapján, ami nem csak a kutya, de a gazda adatait is tartalmazza. A chip segítségével könnyen azonosíthatják mind a kutyát, mind a gazdáját, így például szabálysértés esetén egyszerűbb lesz eljárni a gazdával szemben. 

Az erzsébetvárosi kutyák a kötelező oltások beadásakor egyúttal egy mikrochipet is kapnak az állatorvostól, amit a beültetnek a bőr alá. Ez az elektronikus azonosító rendszer pedig nemcsak a kutya adatait (neve, fajtája, életkora, oltásai), hanem a gazdájáét is tartalmazza egy VII. kerületi önkormányzati rendelet alapján. 

Az önkormányzat a kulturált ebtartást szeretné meghonosítani az elektronikus nyilvántartás segítségével. A chip révén ugyanis könnyen azonosítható lesz a kutya, még akkor is, ha a gazdája nem működne együtt a hatóságokkal vagy nem lenne jelen. A közterület-felügyelők ugyanis másfél méteres távolságból, egy dekóder segítségével pillanatok alatt leolvashatják a szükséges adatokat, így például szabálysértési eljárást indíthatnak a gazda ellen, ha nem szedi össze kutyája után az ürüléket (ezért akár 30 ezer forintos bírság is kiszabható).  

Az önkormányzati rendelet indoklása több más érvet is felsorol a chipek mellett. Így például az elkóborolt ebeket gyorsan azonosítani lehetne, hogy vissza lehessen juttatni a gazdájához, vagy pillanatok alatt lehetne ellenőrizni, hogy megkapta-e a kutya az oltását.

A mikrochip költségét, amit a kutyatulajdonosok az állatorvosnál fizetnek, az önkormányzat utólag visszafizeti. 