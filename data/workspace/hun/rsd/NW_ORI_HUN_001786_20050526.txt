Kirostálták az oroszok a magyar élelmiszerszállítók felét

Az Oroszországot célba vevő magyar élelmiszerüzemek fele fennakadt az orosz hatóságok rostáján. Magyarország mezőgazdasági attaséja szerint más EU tagállamok sokkal rosszabban szerepeltek az orosz minőségellenőrzéseken. Összesen 82 magyar, állati eredetű élelmiszert előállító üzem kapott szállítói engedélyt Oroszországba.

A fele kapott szállítói engedélyt azoknak a magyar üzemeknek, amelyek állati eredetű élelmiszereket kívánnak exportálni az orosz piacra - mondta a moszkvai magyar mezőgazdasági attasé csütörtökön.

Az orosz állategészségügyi ellenőrök március 15. és április 1. között 52 magyar (hús- és tejipari, fehérje- és takarmányfeldolgozó) üzemet vizsgáltak meg, és 24-et minősítettek közülük szállítóként - ismertette Kemény Ádám az orosz felügyelet hivatalos értesítését, megjegyezve: más új EU-tagok cégei a magyaroknál jóval nagyobb arányban akadtak fenn az orosz rostán.

A tavaly szeptemberi első körben megvizsgált 122 magyar üzem közül 58 kapott szállítói engedélyt. Az akkor elutasítottak közül többen újra próbálkoztak. Ezúttal zöld jelzést kapott a Pick és a Herz szalámigyár is. A Globus viszont (amelynek lecsó-, uborka-, zöldborsó- és kukoricakonzervei közkedveltek az orosz piacon) májkrémeire nem tudott minősítést szerezni. Jelenleg tehát 82 magyar cég szállíthat állati eredetű élelmiszert Oroszországba.