Egy drog nevét kapta egy müzli

A kábítószer-fogyasztás ellen küzdő szervezetek tiltakozását váltotta ki, hogy a Kellogg's a kokainra emlékeztető Coco Rock nevet adta legújabb gabonapelyhének. Magyarországon sem most, sem a jövőben nem találkozhatunk ilyen nevű termékkel - tudtuk meg.

A kokainra emlékeztető Coco Rock nevet adta egy új gabonapehelynek a Kellogg's élelmiszeripari cég. Azért választották ezt a nevet a csokoládés reggelinek, mert a finomságba csokoládépudinggal töltött kavics alakú pelyheket is tettek.

"A coco rock a drogos szóhasználatban a csokoládéval készült barna crack-adagot jelenti" - nyilatkozta a Charity Drugscope szóvivője, aki érthetetlennek találta, hogy a gyártó cégnél nem akadt senki, akinek feltűnt volna a névazonosság. A drogellenes szervezetek tiltakozása miatt a Kellogg's vezetősége fontolóra vette a gabonapehely nevének megváltoztatását - írja a The Sun című londoni lap.

Magyarországon ezen a néven nincs és nem is lesz forgalomban gabonapehely - nyilatkozta az [origo]-nak a Kellogg's termékek forgalmazójának munkatársa. Hozzátette, bevett gyakorlat, hogy a közép-európai forgalmazásban más nevet kapnak az Amerikából vagy Angliából származó termékek.