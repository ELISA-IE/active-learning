Vitatott a benzináfa-csökkentés hatása

Elemzők szerint nem lehet megbízható választ adni az üzemanyagok optimális árszintjét firtató kérdésre. A Levegő Munkacsoport elhibázott döntésnek tartja a benzinadó csökkentését, az Európai Unió szerint pedig nem célravezető megoldás, mert nem késztet takarékosságra. Idén 1,6 százalékkal nőtt az üzemanyag-fogyasztás, miközben a benzin legalább 50 forinttal drágult.

Amennyiben az Országgyűlés hétfőn megszavazza a kormány törvénymódosító javaslatát, akkor október elsejétől 25-ről 20 százalékra csökken a motorbenzin és a gázolaj áfakulcsa. Ez a lépés az inflációt 0,2 százalékkal csökkenti, vagyis ennyit spórol ezzel a lakosság - mondta az [origo]-nak Barcza György, az ING elemzője.

Ugyanakkor amennyiben a jelenlegi kereslet mértéke nem változik, havi szinten a lépés 2 milliárd forintos bevételkiesést jelent a büdzsének. Ezt valakinek finanszíroznia kell, és hiba lenne úgy tenni, mintha ingyen csökkenthetnénk az adókat - mondta az elemző. Ezt vagy adóemeléssel lehetne kompenzálni, vagy a lépés az államadósság növekedésével járna, amelyet, igaz, később, de biztosan meg kell fizetni.

Növekvő ár, növekvő kereslet

Idén január elsején a 95-ös benzin ára 231,50 forint, míg a gázolajé 235 forint volt. Azóta a benzin durván mintegy 50, a gázolaj 40 forinttal drágult. A benzinfogyasztás időközben 5 százalékkal csökkent, míg a gázolajé ugyanennyivel nőtt (utóbbin belül nehéz megbecsülni, hogy az autósok fogyasztása ténylegesen mennyivel növekedhetett, hiszen a fuvarozók mellett több iparág is gázolajat használ).

A KSH adatai szerint volumenben 1,6 százalékkal nőtt az üzemanyag-eladás a kutaknál idén. Ebből az derül ki, hogy a lakosság a magas ár ellenére több üzemanyagot vásárolt, vagyis nem annyira érzékeny az árakra. Ahogy nő a lakosság jövedelme, egyre több autót vásárolnak, és egyre könnyebben tudják finanszírozni akár az egyre dráguló benzint is. Ha csökken az ár, elképzelhető, hogy gyorsabban nőne a fogyasztás, persze kérdéses, hogy mennyire - mondta Barzca György, aki szerint nem feltétlenül az árakkal lehetne szabályozni a piacot. 

Az EU-pénzügyminiszterei hétvégi ülésükön jelezték: nem célszerű az adócsökkentés (amit már több európai ország egyébként meglépett), hiszen ezáltal a kereslet növekedhet, ami aztán egy újabb lökést adhat a magas olajáraknak. Barcza szerint egyébként az adómérsékléseknek valószínűleg globálisan nem lesz nagy hatása.

Az elemző az [origo]-nak elmondta: egyelőre nem lehet megbízható választ adni sem kormányzati oldalról, sem a piac oldaláról az üzemanyag optimális árszintjéről, arról, hogy hogyan változtathatja meg az adó mértéke a keresleti oldalt.

Kovács László nem tartja célravezetőnek az EU-tagok adólépéseit

"Az Európai Bizottság megérti az Európai Unió tagállamainak nehézségeit, és nem ellenzi, hogy az uniós szabályok adta keretek között az adótartalom csökkentésével mérsékeljék a komoly problémákat okozó magas üzemanyagárakat" - jelentette ki Kovács László, a brüsszeli végrehajtó uniós testület adó- és vámpolitikai felelőse. A vám- és adóbiztos hozzátette: Brüsszel ugyanakkor ezt nem tartja célravezető megoldásnak, mivel így a fogyasztók nem kényszerülnek takarékosságra, az olajtermelő országok pedig az olajárak mérséklésére. Az eredmény az lesz, hogy az EU-tagállamok adóbevételeinek egy része az olajtermelő országok jövedelmét fogja gyarapítani - mondta.

A bizottság hosszú távú megoldást szorgalmaz, például azt, hogy a tagállamok fordítsanak nagyobb figyelmet és több pénzt az energiatakarékosságra és gyorsítsák fel az olaj helyett más energiaforrások, mindenekelőtt a megújuló és környezetkímélő szél-, nap-, vízi energia, az energiaültetvények, illetve a bioüzemanyagok nagyobb mértékű felhasználását.

Az Európai Bizottság egyébként szerdai ülésén áttekinti a magas olajárakkal, a tagországok terveivel és lépéseivel kapcsolatos helyzetet - mondta Kovács László. 

Takarékoskodást szorgalmaznak

A Levegő Munkacsoport kedden levélben tiltakozott az üzemanyagok adójának csökkentése ellen. A zöld szervezet szerint ez az intézkedés ellentétes az Európai Unió ajánlásával, amely szerint az olajválságra az egyetlen megoldás az energiatakarékosság és az energiahatékonyság javítása. A Levegő Munkacsoport úgy véli: a kormány döntésével csak az autózásnak ad további támogatást, hiszen a fuvarozók az áfát eddig is visszaigényelhették.

A fuvarozók versenyhelyzete nem javul

A közúti árufuvarozók és autóbuszos személyszállítók versenyképességét csak a gázolaj jövedéki adójának csökkentése javítaná, az általános forgalmi adó felső kulcsának mérséklése közvetlen költségcsökkentést nem jelent, közölte kedden három közúti fuvarozói érdekképviselet.

A Fuvarozó Vállalkozók Országos Szövetsége (Fuvosz), a Magánvállalkozók Nemzetközi Fuvarozó Ipartestülete (NiT-Hungary), és a Magyar Közúti Fuvarozók Egyesülete (MKFE) szerint ezek a vállalkozások mint a legnagyobb gázolaj-felhasználók, az áfa visszaigénylői körbe tartoznak, ezért mindössze az államnak nyújtott átmeneti hitelezésük összege csökken.

A fuvarozók ugyanakkor üdvözlik, hogy az üzemanyagok áfájának mértéke október 1-jétől 25-ről 20 százalékra csökken, ami a kiskereskedelmi árakat vélhetően mérsékelni fogja. 