Rába Futómű: 10 millió eurós hitel exportra

A Rába Rt. legnagyobb leányvállalata, a Rába Futómű Kft. stratégiai céljainak megvalósítása érdekében 10 millió euróról szóló hitelszerződést írt alá az Eximbank közreműködésével a Raiffeisen Bank Rt.-vel. A hitel célja, hogy a dinamikusan növekvő árbevételű Futómű üzletág európai értékesítéseit előfinanszírozza.

A Rába Futómű Kft. és az Eximbank (Magyar Export-Import Bank Rt.) közreműködésével a Raiffeisen Bank Rt. 10 millió eurós hitelről szóló megállapodást írt alá. 

A hitel középlejáratú, és a Rába Futómű Kft. európai export értékesítésének előfinanszírozását szolgálja. A szerződött összeg a refinanszírozási időszakot követően áll a társaság rendelkezésére. 

A Rába Rt. üzleti portfolióját három önálló, egymáshoz kapcsolódó járműipari üzletág alkotja: a Futómű, az Alkatrész és a Jármű üzletág. 

A Rába erősen exportorientált vállalat, stratégiai exportpiacai az Egyesült Államok, az EU és a FÁK. A mintegy 3300 főt foglalkoztató vállalatcsoport éves értékesítése 160 millió euró. 

A Rába Futómű Kft. 2005 első félévében 36 százalékkal, 15 milliárd forintra növelte árbevételét. A növekedés fő mozgatórugója továbbra is a korábban megalapozott európai üzletek felfutása, és az amerikai haszongépjármű-ipar további erősödése.