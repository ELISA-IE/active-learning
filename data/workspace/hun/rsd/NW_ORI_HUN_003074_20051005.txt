Utcai vérengzésbe torkollott a rendőr megkenése

Három ember meghalt, 60 gépjármű - köztük 20 rendőrautó - pedig kiégett, amikor a katonaság és a rendőrség utcai harcba kezdett Nigéria legnagyobb városában, Lagosban. Az összetűzés azért robbant ki, mert egy katona megpróbált megakadályozni egy rendőrt abban, hogy csúszópénzt fogadjon el - írja a BBC News.

"Olyan volt, mint egy háború" - mondta egy rendőr a BBC News tudósítójának a nigériai Lagosban, miután a rendőrök utcai lövöldözésben csaptak össze a katonákkal kedden. Az összetűzés azért robbant ki, mert egy katona észrevette, hogy egy rendőr kenőpénzt akar elfogadni egy motortaxistól. Kevesebb, mint 20 forintnyi összegről volt szó.

A rendőr arcon ütötte az őt leleplező katonát, aki viszont riadóztatta a környék laktanyáit, és elszabadult a pokol. A rendőrök és a katonák lőni kezdtek egymásra a legnépesebb nigériai város legnagyobb főútján. A kereszttűzben három civil életét vesztette, 60 autó, köztük 20 rendőrkocsi kigyulladt. A katonák felgyújtottak egy rendőrőrsöt is. A helyiek úgy jellemezték a történteket, hogy "erőszakos orgia kezdődött".

A harc miatt 5 órán át felborult a rend a városban.