Lövöldöztek egy iraki börtönben

Lövöldözés tört ki egy iraki börtönben, jelentések szerint több fogoly és egy börtönőr is életét vesztette. Az amerikaiak épp a közelmúltban kifogásolták az iraki börtönökben uralkodó körülményeket.

Az áldozatok számáról ellentmondó információk jelentek meg. A BBC News Online szerint legkevesebb nyolc rab és egy őr vesztette életét, más jelentések szerint azonban a halottak száma elérheti a huszat is. A lövöldözés akkor kezdődött, amikor az egyik rab elvette az egyik őr puskáját, akit aztán agyonlőtt a fegyverrel. Ezután több fegyőr is tüzet nyitott, a fogvatartottak pedig próbáltak elmenekülni a lövések elől.

Az Adala nevű bázis az iraki rendőrség és katonaság közös létesítménye a Tigris folyó mellett. A rabok, akiknek többsége feltételezett lázadó, éppen egyik épületből akarták átvinni a másikba, amikor az incidensre sor került.

Az amerikaiak épp vasárnap közölték, hogy addig nem adnak át foglyokat az iraki hatóságoknak, amíg azok nem javítanak a fogvatartás körülményein - emlékeztet a BBC News Online. Egy hónappal korábban 170 fogvatartottra bukkantak az iraki belügyminisztérium központjában, és többen közülüket állítólag éheztettek és bántalmaztak az őrök.