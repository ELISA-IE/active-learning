Internetes adóbevallás áprilistól

Jelenleg a tízezer legnagyobb adózó számára biztosított (és kötelező) az internetes adóbevallás, április elsejétől azonban bárki intézheti adóügyeit az interneten át. Az állampolgárok az okmányirodákban kérhetik az elektronikus ügyintézéshez szükséges PIN kódot és az ahhoz tartozó jelszót - írja a Népszabadság.

Alig több mint egy hónap van arra, hogy kiépüljön az elektronikus kormányzati ügyfélkapu, amely lehetővé teszi, hogy a törvénynek megfelelően április elsejétől valamennyi adózó az interneten keresztül nyújthassa be a bevallását, novembertől pedig egyéb közigazgatási ügyeit is ily módon intézhesse.

Áprilistól regisztráltathatják magukat a magánszemélyek a területileg illetékes okmányirodákban, ahol kapnak egy PIN kódot és egy jelszót. A személyes ügyek intézéséhez elegendő ez az azonosító. Azoknak viszont, akik valamely cég ügyeit kívánják az interneten bonyolítani, a területileg illetékes adóhivatalban is be kell jelentkezniük. Külön rögzíteni kell ugyanis, hogy kik, milyen nyomtatványok aláírására jogosultak. 

Az adóbevallásokat nem közvetlenül az APEH honlapján, hanem a www.magyarorszag.hu ügyfélkapun keresztül lehet majd benyújtani. Mind a 160 formanyomtatványt, amely megtalálható az adóhivatal internetes oldalán, elektronikusan is be lehet majd nyújtani. A bevallásokon kívül bármikor le lehet majd kérdezni a folyószámlaadatokat, át lehet vezettetni öszszegeket az egyes adónemek között, meg lehet nézni a korábban elektronikusan benyújtott nyomtatványokat, illetve a kapott visszaigazolásokat.

Adózás a világhálón keresztül: 

1. A területileg illetékes okmányirodákban PIN kódot és jelszót kell kérni. Meg kell adni egy e-mail címet, ahová az értesítéseket küldeni lehet. 

2. Cégügyek intézésekor a területileg illetékes adóhivatalban be kell jelentkezni, ahol rögzítik, ki, milyen ügyben járhat el. 

3. Le kell tölteni az APEH honlapjáról az eBEV kitöltőprogramot. 

4. Le kell tölteni a beadandó nyomtatványt, és az eBEV segítségével kitölteni. 

5. A PIN kóddal és a jelszóval (amelyet első bejelentkezéskor célszerű megváltoztatni) be kell jelentkezni a magyarország.hu portálra, és kiválasztani az adózásra utaló menüpontot. 

6. Az ügyfél átkerül az APEH portáljára, ahol közölnie kell az adóazonosítóját, illetve az adószámát. 

7. Az APEH az azonosítók alapján, a magyarország.hu-n keresztül ellenőrzi az ügyfél jogosultságát. Ha ez fennáll, akkor be lehet küldeni a nyomtatványt. 

8. A beküldött nyomtatványt az APEH olvashatóvá teszi, s ha minden jogosult bejelentkezett, akkor egy független időpecsét-szolgáltatóval ellenjegyezteti, elektronikusan aláírja (tehát nyugtát ad róla), és letölthetővé teszi az adózó számára. 

9. Az adózó az eBEV segítségével letölti a nyugtát, összehasonlítja az elküldött nyomtatvány lenyomatával. Ha a kettő megegyezik, elmentheti a nyomtatványokat. Ha eltérnek az adatok, akkor az ügyfél telefonon vagy tértivevényes levélben értesíti az adóhivatalt, és új nyomtatványt ad be.

Novembertől minden ügy elintézhető az interneten

A törvény szerint november elsejétől minden közigazgatási eljárási ügyet elektronikusan lehet majd intézni. Ehhez csak a magánszemélyeknek és az egyéni vállalkozóknak lesz elég a PIN kód, a cégügyekben eljáróknak már chipkártyát kell majd használniuk. A tízezer legnagyobb adózónak - amelyeknek jelenleg is interneten kell az adót bevallaniuk - új chipkártyát kell igényelniük, ha egyéb közigazgatási ügyben kívánnak eljárni - írja pénteki számában a Népszabadság.