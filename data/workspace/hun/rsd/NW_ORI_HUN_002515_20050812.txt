Népszerű az online családfaépítés

Az első hónap alatt tíz és fél ezren regisztráltak az Oktatási Minisztérium és a Magyar Országos Levéltár együttműködésével létrehozott csaladfa.emlekezet.hu weboldalon - írja a Népszabadság. A feltöltött adatokat csak az látja, aki föltette, tehát nyilvános családtörténeti adatbázis egyelőre nem jön létre.

Augusztusban naponta átlagosan harmincan kezdték el feltölteni felmenőik adataival a "családfaszoftvert" hozzáférhetővé tevő honlapot. A családfaprogram annak ellenére jól működik, hogy az adatvédelmi biztos tiltakozása miatt a megvalósult változat eltér a múlt év elején megálmodottól. A készülő családfákat, a rögzített adatokat és a beszkennelt dokumentumokat ugyanis csak az láthatja, aki föltette, illetve akinek az adatok gazdája erre engedélyt ad. Így az a nagy családtörténeti adatbázis, amelyben mindenki kedvére kutakodhat, egyelőre csak terv - írja a Népszabadság.

Az adatvédelmi biztos annak ellenére megtiltotta a neten elkészülő családtörténetek hozzáférhetővé tételét, az adatok összekapcsolását, hogy a mai kor kifejezetten szűkölködik olyan "klasszikus" levéltári anyagokban, amelyekből később rekonstruálhatók lennének a mi időnk emberi kapcsolatai. Most a honlapot üzemeltető levéltári munkatárs lesz az egyetlen, aki ismerhet minden bejegyzést, és egyezést látva "öszszehozhatja" azokat a regisztrálókat, akiknek érdekes mondandójuk lehet egymás számára. 