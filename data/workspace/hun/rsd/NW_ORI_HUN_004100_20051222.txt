Véget ért a New York-i sztrájk

Megállapodás született csütörtökön arról, hogy New York-i tömegközlekedési dolgozók visszatérnek a munkához - írja a Reuters. A sztrájkbizottság és a közlekedési vállalatok delegációi még folytatják az egyeztetéseket.

Három nap után újra beindul a tömegközlekedés New Yorkban, mivel a sztrájkolók és a városi közlekedési vállalat vezetése megegyezett arról, hogy mindenki visszatér a munkához. A felek közti tárgyalások ennek ellenére tovább folytatódnak.

A tömegközlekedési szakszervezet 34 ezer alkalmazottja azt követően szüntette be a munkát kedden, hogy nem sikerült megállapodniuk sem a bérekről, sem az egészségügyi juttatásokról.

Az Egyesült Államok legnagyobb tömegközlekedési hálózatának dolgozóit a tárgyaló felek között közvetítők bírták rá az újbóli munkába állásra. A naponta 7 millió embert szállító metró teljes üzembehelyezéséhez legalább 12 órára lesz szükség.