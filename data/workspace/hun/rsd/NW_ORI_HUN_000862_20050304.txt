Komoly árvíz lehet az idén

Nagy mennyiségű hó halmozódott fel a Tisza vízgyűjtő területén, így akár jelentős árvízre is lehet számítani. Az ár nagysága attól függ, hogy milyen gyorsan történik majd az olvadás, és azt kíséri-e majd eső. Jelenleg Magyarországon két folyó mentén, 200 kilométer hosszan van árvízveszély.

"A hétvégi időjárás nem hoz jelentős csapadékot, a szállingózó hó átlagosan 5-10 milliméter csapadékot tesz majd ki. A tél folyamán viszont a sokéves átlagot meghaladó hómennyiség halmozódott fel a Duna és a Tisza vízgyűjtő területén" - közölte az [origo]-val az Országos Környezetvédelmi, Természetvédelmi és Vízügyi Főigazgatóság árvízvédelmi osztályának vezetője. Ambrus Zoltán elmondta: emiatt a Tiszán akár jelentős árvízre lehet számítani, ugyancsak árvízveszély lehet, bár jóval kisebb, a Duna mentén is. 

A Tisza vízgyűjtő területén körülbelül 2,2 milliárd köbméter hó halmozódott fel eddig. Hat éve, 1999-ben mérték a legnagyobb hómennyiséget, 3 milliárd köbmétert, akkor az olvadás Tiszabercel és Szolnok között okozott jelentős árhullámot. A 2001. március 6-ai, tarpai tiszai gátszakadáskor 1,5 milliárd köbméter hó borította a folyó vízgyűjtő területét, a katasztrófát azonban a többnapos eső váltotta ki. Ambrus szerint az idei ár nagysága szintén attól függ, hogy tavasszal milyen gyorsan történik az olvadás, valamint, hogy azt kíséri-e majd eső.

Árvízvédelmi készültség jelenleg a belvíz miatt két folyónál, a Krasznán és a Hortobágy-Berettyónál van, mintegy 200 kilométer hosszan. A szántóföldeket elborító vizet a térségben közel 160 szivattyúval nyomják a folyóba, ami pedig jelentősen megnöveli azok vízszintjét. Az elöntött területek nagysága az országban 83 ezer hektár, amiből 44 ezer hektár számít szántóföldnek. Bár ez utóbbi területek jelenleg fagyott állapotban vannak.

A környezetvédelmi tárca szerint idén több mint 20 milliárd forint jut a Tisza árvízvédelmi biztonságát javító, valamint területfejlesztési feladatokat is felvállaló Vásárhelyi-tervre. A 230 milliárd forintot igénylő terv első részeként 2007-ig a Tisza déli, Szolnokig terjedő szakaszán javítják az ár levonulásának feltételeit. Többek között árvízi tárolókat építenek, idén a cigándi tároló építése kezdődik el. Ahol szükséges, ott lebontják az engedély nélkül épült nyári gátakat, valamint beavatkoznak ott is, ahol túl közel vannak egymáshoz a töltések.