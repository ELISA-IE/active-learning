Draskovics a tőzsdén ünnepelte az új BUX-csúcsot

A Budapesti Értéktőzsde részvényindexe, a BUX 173,29 pontos növekedéssel újabb történelmi csúcson, 15 053,60 ponton zárt szerdán, a keddi záró értékhez képest ez 1,16 százalékos növekedés. A forgalom kiemelkedő, 20,74 milliárd forint volt, elsősorban a Molnak és az OTP-nek köszönhetően. A pénzügyminiszter a tőzsdeelnökkel és a vezérigazgatóval koccintott a jó teljesítményre.

A vezető részvények a Matáv kivételével erősödtek. Az OTP papírjai 5947 forinttal csúcson zártak, forgalmuk meghaladta a 7 milliárd forintot. A papírok árfolyama 156 forinttal, 2,69 százalékkal emelkedett. A Mol-részvényekkel is jelentős mennyiségben, 6,6 milliárd forint értékben kereskedtek, a papírok árfolyama szerdán 11 925 forinton zárt, ami 175 forintos, 1,49 százalékos növekedés. A Richter-papírok árfolyama 185 forinttal, 0,76 százalékkal 24 385 forintra drágult, míg a Matáv-részvények ára 20 forinttal, 2,29 százalékkal 855 forintra gyengült.

Draskovics a tőzsdére ment ünnepelni

A második napja tartó jelentős forgalom és a megdőlt 15 ezer pontos BUX álomhatár a folyamatosan beáramló külföldi tőke eredménye, mondták a szakértők. A szerdai index-csúcs alkalmából Draskovics Tibor pénzügyminiszter, Szalay-Berzeviczy Attila, a Budapesti Értéktőzsde elnöke és Horváth Zsolt, a BÉT vezérigazgatója együtt koccintott a BÉT és a tőzsdeindex 2004-es kiváló eredményeire, a jól indult évkezdetre.

A BÉT vezetői a találkozón reményüket fejezték ki, hogy a magyar magánbefektetők is egyre inkább felismerik a részvények fontos szerepét a megtakarításokon belül, és a mostani index-csúcs is arra ösztönzi őket, hogy megtakarításaik egyre nagyobb részét fektessék részvényekbe.

A tőzsdei folyamatokat az a szerdai negatív hír sem zavarta meg, hogy a Fitch hitelminősítő intézet a hosszú lejáratú magyar forint adósságot "A plusz"-ról "A" katagóriába sorolta vissza. A vezető papírokon kívül a Borsodchem-részvényekkel is jelentős forgalmat bonyolítottak le, ami a külföldi befektetők kisebb papírok iránti fokozódó érdeklődését jelzi. Az 1,4 milliárd forint értékben forgó Borsodchem-papírok ára 100 forinttal, 5,43 százalékkal magasabban, 1940 forinton zárt.

Az Antenna jó hírre bukott nagyot

Jó napja volt a Graphisoft- és az Egis-papíroknak is, a szoftvercég részvényei 3,3 százalékkal 1415 forintra, a gyógyszergyár papírjainak árfolyama 3,5 százalékkal 12 500 forintra emelkedett. Az Antenna Hungária részvényeinek árfolyama annak ellenére csökkent 5,5 százalékkal - napközben 1 százalékos pluszban is volt az árfolyam, ami 6,5 százalékos napközbeni értékvesztést jelent -, hogy a társaság kimondottan jó hírt tett közzé. A Vodafon részesedésén jelentős nyereséggel túladó cég papírjai 4055 forinton fejezték be a kereskedést.