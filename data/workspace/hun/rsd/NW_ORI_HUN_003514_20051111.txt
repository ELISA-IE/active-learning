Októberben kissé romlottak a várakozások

Októberben megállt a GKI-Wallis konjunktúra-index emelkedése. A GKI Gazdaságkutató Rt. által - az Európai Unió támogatásával - készített felmérés szerint négyhónapos javulás után a fogyasztói és az üzleti várakozások is romlottak kissé.

Az üzleti bizalom csökkenése az építőipari várakozások romlásának következménye, a kereskedelmi várakozások ugyanis nem változtak, az ipari várakozások pedig - ha minimális mértékben is - de tovább javultak. 

Az ipari bizalmi index októberi szerény javulása több tényező ellentétes mozgásának erdőjeként alakult ki. A termelési helyzet és kilátások megítélése romlott az előző hónaphoz képest, a rendelésállományoké viszont javult, bár ezen belül az exportrendeléseké nem. A saját termelésű készletek csökkentek. 

A kereskedelemben az októberi felmérés során a válaszadók a szeptemberivel lényegében megegyező üzletmenetről és passzívabb megrendelési politikáról számoltak be. A kereskedelmi készletek átlagos szintje kissé mérséklődött. 

Az építőiparban októberben tovább javult az előző időszak termelési színvonalának a megítélése. Romlott viszont a rendelésállomány értékelése és a foglalkoztatási szándék. 

Megállt a fogyasztói várakozások javulása is 

Októberben kissé, az augusztusi szintre mérséklődött a lakosság gazdasági várakozásait reprezentáló GKI fogyasztói bizalmi index szezonális hatásoktól megtisztított értéke. 

A GKI Gazdaságkutató Rt. által - az Európai Unió támogatásával - készített felmérés alapján számított index értéke az év első felében folyamatosan mérséklődött, majd júliusi-augusztusi javulást követően ismét az elbizonytalanodás jelei mutatkoznak. A mutató értéke továbbra is alacsonyabb az egy évvel korábbinál. 

A fogyasztók saját pénzügyi helyzetüket októberben a szeptemberivel azonosnak ítélték, de a következő 12 hónapban romlásra számítottak. Az ország gazdasági helyzetét kedvezőtlenebbnek ítélték, mint egy hónappal korábban, s a következő egy évben kismértékű romlást vártak e területen. 

Inflációs várakozásaik emelkedtek a szeptemberihez képest, s a következő 12 hónapban is áremelkedés ütemének némi emelkedésére számítottak. A munkanélküliségre vonatkozó várakozásaik számottevően romlottak. 

A lakosság vásárlási kedve lényegesen rosszabb az előző havinál, s a következő 12 hónapra vonatkozó várakozások további enyhe romlást jeleznek. A megtakarításra kedvező alkalmat látók aránya ugyancsak mérséklődött. 

Magyarország hét régiója közül háromban javultak, négyben pedig romlottak a fogyasztók várakozásai. A fogyasztói bizalom az Észak-alföldön, a Dél- és Közép-Dunántúlon emelkedett. Ezzel szemben a Dél-alföldön, a Nyugat-Dunántúlon, valamint Észak-Magyarországon a fogyasztók bizalma az országos átlagot meghaladó mértékben romlott. Közép-Magyarország lakosságának fogyasztói bizalma lényegében az országos átlagnak megfelelően csökkent.