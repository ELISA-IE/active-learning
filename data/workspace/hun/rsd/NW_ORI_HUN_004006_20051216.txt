A magyar rendszerváltásról oktattak irakiakat

Iraki diplomaták továbbképzésen vettek részt Magyarországon. A fiatal irakiak a Corvinus Egyetemen hallgattak többek között politológia és nemzetközi jog előadásokat, a Külügyminisztériumban pedig azt tanulmányozták, hogy hogyan működik egy európai külügyi tárca. A "tanulmányi kiránduláson" Magyarország rendszerváltó tapasztalataiból is ízelítőt kaptak, hátha otthon a gyakorlatban is tudják hasznosítani a hallottakat.

Iraki diplomaták továbbképzésen vettek részt Magyarországon. A hathetes kurzust a Külügyminisztérium támogatta. A bagdadi külügyminisztérium tizennégy munkatársának programját a budapesti Corvinus Egyetem oktatói állították össze.

Magyarországi tartózkodásuk során az iraki diplomaták látogatást tettek a Külügyminisztérium egyes részlegeiben, többek között az EU kül- és biztonságpolitikai főosztályán. A diplomaták részt vettek a Corvinus - korábban Közgazdaság-tudományi - Egyetem kurzusain is. 

A Külügyminisztérium tájékoztatása szerint a továbbképzésre azért került sor, mert Irak a magyar Nemzetközi Fejlesztési Együttműködési Program partner országai közé tartozik. A magyar segítség elsősorban azokra az ágazatokra és területekre koncentrált, amelyeken Magyarország előnyökkel rendelkezik. Ezek közé tartozik - a tárca szerint - az oktatás, az egészségügy, a mezőgazdaság, valamint a "rendszerváltó tapasztalatok átadása".

Tanulmányi kirándulás jelleggel

Polgár Viktor, a minisztérium szóvivője az [origo]-nak elmondta, hogy Magyarország, mint minden uniós tagállam, bizonyos összegeket nemzetközi segélyezésre fordít. Ennek része volt a fiatal iraki diplomaták továbbképzése. Korábban már szerveztek hasonló programot iraki önkormányzati vezetőknek és rendőröknek is. A Corvinus Egyetemen többek között politológiát, nemzetközi jogot, diplomáciai ismereteket hallgattak az irakiak. A Külügyminisztériumban pedig azzal ismerkedtek, hogy hogyan működik egy európai külügyminisztérium, hogyan kezel bizonyos kérdéseket, "amolyan iskolai tanulmányi kirándulás jelleggel" - tette hozzá a szóvivő. 

Ami a rendszerváltó tapasztalatokat illeti, Polgár Viktor közölte, hogy "nem arról van szó, hogy mi megmondjuk, hogy na, Ali, ezt így kell csinálni", hanem arról, hogy Magyarország ugyanúgy átélt egy átmenetet diktatúrából demokráciába, ahogy most Irak. Korábbi tapasztalatainkat pedig esetleg az irakiak is hasznosíthatják. "Annak idején Magyarország is sok segítséget kapott, most mi is segíthetünk egy kicsit" - tette hozzá a szóvivő.