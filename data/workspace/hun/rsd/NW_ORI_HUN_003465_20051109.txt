Az ombudsman szerint marad a politika az iskolákban

Az oktatási jogok biztosa úgy véli ugyan, hogy a politikát nem lehet kizárni az iskolából, de egy szakmai konferencián azt javasolta, hogy készüljön etikai kódex a választási időszak átvészelésére.

A politikát nem lehet és nem is kell kizárni az iskolákból - mondta az oktatási jogok biztosa Balatonfüreden egy szakmai konferencián. Aáry-Tamás Lajos Veszrém megyei iskolaigazgatóhelyettesek előtt beszélt arról, hogy az iskola a demokráciára való nevelés fontos színtere, így egyáltalán nem baj, ha az intézményekben politikáról, pártokról esik szó.

 

"A tanároknak és a diákoknak is alapvető joguk, hogy megfogalmazzák meggyőződésüket. Egészen addig, amíg az nem agitációs céllal történik, vagy a másként gondolkodónak nem származik hátránya eltérő világnézetéből, politikai meggyőződéséből." - fejtette ki az [origo]-nak az álláspontját Aáry-Tamás Lajos.

 

Az ombudsman szerint érdemes lenne megfontolni egy ajánlatsor kibocsátását, amely irányelveket fogalmazna meg például  a politika és az iskola viszonyáról. Nem új jogszabályra gondol - ezen a szinten mindez már kodifikálva van. Sokkal inkább magának az iskolának kellene tisztáznia, hogy milyen veszélyek leselkednek rá, és milyen módon tudná magát megvédeni ezektől. 

 

Aáry-Tamás az felhívta a figyelmet azokra az irányelvekre, amelyeket az Eötvös Károly Közpolitikai Intézet hét pontban összeszedve bocsátott vitára. Szerinte ehhez hasonló, a szülők, pedagógusok, diákok és az iskolafenntartó bevonásával készített etikai kódexre lenne szükség.

 

Az ombudsman szerint a kódex kimondhatná például, hogy melyek azok a nevelési célok, amelyeket az intézmény különösen fontosnak tart és a megvalósítás érdekében milyen módon vesz igénybe külső segítséget. Az alkotmányosan működő pártokat Aáry-Tamás szerint nem kell zsigerből kitiltani az iskolából a kampány idején. "Egy településen sokszor az iskola tornaterme az egyetlen hely, ahol egyszerre sokan össze tudnak gyűlni. A kódex rögzíthetné például, hogy minden politikusnak azonos feltételek mellett biztosítják a helyiséget. És itt lehetne megfogalmazni, hogy politikai rendezvényt csak tanítási időn kívül lehet rendezni, a tanárok nem működhetnek közre a kampányban, és a diákokat sem lehet rá kivezényelni."