Nagaszakiban az új atomfegyverekért bírálják az USA-t

Ito Itcso, a japán város polgármestere a Nagaszaki elleni atombombatámadás hatvanadik évfordulóján amiatt bírálta az Egyesült Államokat, mert az kísérleti robbantásokat hajt végre és új atomfegyverek létrehozásán dolgozik. A hatvan éve történt atomtámadásban 70 ezer ember azonnal életét vesztette, a halálos áldozatok száma azóta megduplázódott.

Ito Itcso polgármester szerint az atomhatalmak, főként az Egyesült Államok "lábbal tiporják az emberiség reményeit", és azzal, hogy nem változtatnak a nukleáris elrettentés politikáján, semmibe veszik nemzetközi kötelezettségeiket. A polgármester a város Béke parkjában tartott megemlékezésen azt a kérdést tette fel az amerikaiaknak, nagyobb biztonságban érzik-e magukat attól, hogy kormányuk tízezer nukleáris fegyvert tart fenn és folyamatos atomkísérleteket folytat. Itcso elmondta, megérti az amerikaiak félelmét a szeptember 11-i tragédia miatt, ám mégis abban bízik, hogy a legtöbben elutasítják a nukleáris fegyverkezést. 

Nagaszaki lakói, köztük sok idős túlélő, egyperces néma csenddel emlékeztek meg az áldozatokról, a megemlékezésen részt vett Koizumi Junicsiro japán miniszterelnök is.A 21 ezer tonna hagyományos robbanóanyag erejével egyenértékű pusztítást végző atombombát a hirosimai támadás után három nappal dobták le. 

A történészek máig nem tudnak egyetértésre jutni arról,  miért ekkor támadták meg Japánt. Egyes történészek szerint azért dobták le az atombombát, mert Japán nem kapitulált, míg mások szerint az USA a plutóniumbombát szerette volna tesztelni.

A "Kövér ember" nevű plutóniumbombát 1945. augusztus 9-én, helyi idő szerint 11 óra 2 perckor dobta le Nagaszaki városára a Bockscar nevű amerikai bombázó.