Lehájasozta Bush öccsét Castro

"Hájas öcsikének" nevezte Jeb Bush kaliforniai kormányzót, az amerikai elnök testvérét Fidel Castro - írja a Guardian. Az öcsike válaszul nyolcmillió ember több évtizedes elnyomását vetette a kubai elnök szemére. 

Szó szerit nagyszabású politikusnak nevezte Fidel Castro egyik legádázabb ellenfelét, Jeb Bush kaliforniai kormányzót. A kubai vezető diákok előtt beszélt George Bush öccsének elhízásáról. "Elnézést kérek a 'hájas öcsike' kifejezésért" - mondta Castro a Havannai Egyetem diplomaosztóján nagy derültséget okozva. "Nem kritika, inkább javaslat, hogy inkább tornázzon és diétázzon, nem gondolják? Mindezt csak az úriember egészsége érdekében mondom" - idézte a kubai elnököt a Guardian.

Jeb Bush maga is elismerte korábban, hogy 1999-es hivatalba lépése óta felszedett pár kilót, és hogy "gondot okozott" neki súlya kordában tartása. Nem csoda, hiszen mindig szívesen fogyasztja anyja, Barbara főztjét, aki gyakran kényezteti kedvencével: brandyvel flambírozott tejszínhabos barackkal. Szóvivője szerint jelenleg 102 kilogrammot nyom a 193 centiméter magas kormányzó, ami magasságához képest 9,5 kilós többletet jelent. Bátyja, az elnök szigorú diétával és tornagyakorlatokkal tartja formában magát.

A brit lap szerint a fiatalabb Bush "hízelgőnek és megtisztelőnek" nevezte Castro megjegyzéseit. "Nevezhet, aminek csak akar. Fidel Castro minden kritikáját elfogadom, tiszteletben tartva, hogy 8 millió ember él azon a szigeten, és ezt a nyolcmillió embert 40-50 éve elnyomásban tartja" - mondta a kormányzó. 

Bushék és Castro között évek óta folyik az éles nyilatkozatháború. Castro minden alkalmat megragad, hogy valamivel piszkálja az amerikai vezetőket. Egy kubai gép egykori felrobbantójának - Luis Posada Carilles - adott menedékjog miatti felháborodás vagy a 2000-ben Kubából elmenekült, de oda visszaszállított Elian González 12. születésnapjának ünnepélyes megülése is indok lehet. Az USA-t sem kell azonban félteni, a CIA legutóbb azt a következtetést hozta nyilvánosságra, hogy szerintük Castro Parkinson-kóros.