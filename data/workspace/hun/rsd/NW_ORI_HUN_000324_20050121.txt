Ötödével zuhant az eBay árfolyama

A vártnál kicsit gyengébb eredmények közzététele nyomán 19 százalékkal zuhant az eBay részvényeinek árfolyama csütörtökön New Yorkban - adta hírül a BBC.

Az aukciós oldal nettó nyeresége a tavalyi utolsó negyedévben 44 százalékkal, 205,4 millió dollárra emelkedett éves szinten. A piac ennél alig valamivel - részvényenként egy centtel - nagyobb profitra számított, és az eredmények bejelentése nyomán a társaság részvényeinek árfolyama 19 százalékkal, 83,33 dollárra zuhant. 

A BBC által megkérdezett szakértők a szokatlan mértékű zuhanást elsősorban nem a vártnál gyengébb profitadattal, hanem a 2005-ös évvel kapcsolatos borúlátó várakozásokkal magyarázták.