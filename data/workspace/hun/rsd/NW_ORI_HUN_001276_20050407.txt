Szabad a lövöldözés Floridában

Az Egyesült Államokban Florida állam szenátusa nemrég új fegyvertörvényt fogadott el. Az eddigi gyakorlattól eltérően a floridai polgárok most már nemcsak az otthonukban, kocsijukban vagy munkahelyükön, hanem a nyilvános helyeken is külön felszólítás nélkül lelőhetik a támadót. Jeb Bush floridai kormányzó, az amerikai elnök öccse várhatólag rövidesen aláírja a republikánusok és a fegyverlobbi által támogatott törvényt.

Florida állam szenátusa nemrég új törvényt fogadott el a fegyverhasználat szabályzásáról, amely jelentősen kitágítja a jogos önvédelemből történő fegyverhasználat lehetőségét. Otthonukban, kocsijukban vagy munkahelyükön eddig is fegyvert ránthattak a floridai polgárok a potenciális támadóra, azonban nyilvános helyen először meg kellett kísérelniük a menekülést. A szenátus által nemrég elfogadott törvény viszont lehetővé teszi, hogy most már nyilvános helyen is külön figyelmeztetés nélkül tüzeljenek a támadóra.

A törvényt támogatta a Nemzeti Lőfegyver Társaság elnevezésű lobbicsoport, amely a tagállami és a szövetségi szintű törvényhozásokban az amerikaiak fegyvertartáshoz való jogát védelmezi.

Dennis Baxley, a törvény republikánus beterjesztője szerint, aki erőszakot használ, annak számítani kell arra is, hogy arra erővel válaszolnak. "Ha megtámadnak, ne nekem kelljen visszavonulni" - idézte a szenátort a BBC.

A törvény ellenzői szerint az új szabályozás nem fogja csökkenteni az elkövetett támadások számát, ellenben Vadnyugatot csinál a napsütötte Floridából, és csak arra jó, hogy még több lőfegyvert adjanak el. Dan Gelber floridai demokrata képviselő szerint a törvény "engedélyt ad a fegyvertartóknak a gyilkolásra". "Meglehetősen ironikus, hogy azok után, hogy legutóbb (Terri Schiavo kapcsán) a törvényhozásban annyit beszéltünk az élet kultúrájáról, most ugyanezt az életet teljesen semmibe vesszük ezzel a törvénnyel" - fogalmazott a floridai demokrata párti képviselő. Miután a floridai szenátus elfogadta az új szabályozást, az amerikai elnök öccse, Jeb Bush floridai kormányzó várhatólag aláírja a törvényt.

A kézi lőfegyverek ellenzői az utóbbi néhány évben komoly vereséget könyvelhettek el - írta a BBC. A kongresszus 2004 őszén hagyta, hogy lejárjon a lőfegyverek terjedésére kihirdetett tilalom, és 2003 óta már öt újabb állam területén is olyan törvényi szabályozást léptetett életbe, amely megengedi polgárainak, hogy hordjanak magukkal lőfegyvert.

Jelenleg az Egyesült Államok területén harminchét államban tarthat magánál magánember is fegyvert, ebből harmincöt állam területén kötik a lőfegyvertartást engedélyhez. Az engedély megadásának többnyire egyetlen feltétele az, hogy a kérvényezőnek büntetlen előélettel kell rendelkeznie. További két államban, Alaszkában és Vermontban bárki hordhat magánál fegyvert engedély nélkül is - írta a BBC.