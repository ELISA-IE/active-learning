Baráth: Jelen formájában elfogadhatatlan Blair javaslata

Baráth Etele uniós ügyekért felelős tárca nélküli miniszter szerint jelen formájában elfogadhatatlan Tony Blair brit miniszterelnök uniós büdzsét szűkítő javaslata. Ha az EU elfogadja a javaslatot, 500 milliárd forinttal kevesebb támogatáshoz jut Magyarország. Baráth szerint ugyanakkor Blair javaslatának csak egy része került nyilvánosságra, ezért meg kell várni, mit mond pénteki, budapesti látogatásán a brit miniszterelnök.

Baráth Etele európai uniós koordinációért felelős tárca nélküli miniszter ismertté vált formájában elfogadhatatlannak tartja Tony Blair brit miniszterelnöknek az EU költségvetését csökkentő javaslatát. A brit sajtóba kiszivárgott információk szerint Blair 170 milliárd euróval vágná vissza az Unió büdzséjét a 2007-2013-as költségvetési ciklusban.

A Daily Telegraph értesülései szerint Blair a tízek strukturális alapjaiból is jelentős összeget vonna le. Baráth Etele az [origo]-nak elmondta: amennyiben a jelenlegi formájában fogadják el Tony Blair javaslatát, az 2 milliárd euróval, azaz körülbelül 500 milliárd forinttal kevesebb EU-pénzt jelent Magyarországnak a következő hétéves ciklusban. Baráth Etele szerint amennyiben a javaslat csak megvonásból áll, az EU-szerte vétókhoz vezethet.

"Egy ilyen bölcs elnök többoldalú javaslatot dolgoz ki" - tette hozzá az európai uniós koordinációért felelős tárca nélküli miniszter. Baráth véleménye szerint Tony Blair javaslatából csak részletek láttak napvilágot, ezért korántsem biztos, hogy a brit javaslat csak megvonásokat hozhat Magyarország számára. A miniszter szerint csak pénteken, Tony Blair látogatása után lesz teljes a kép arról, hogy pontosan milyen költségvetés-csökkentő javaslatokkal áll elő Blair.

A Daily Telegraph cikke szerint Blair tisztában van vele: csak akkor alkudozhat, ha felszámolja a brit visszatérítést. Az évi 3 milliárd fontot Nagy-Britannia még Margaret Thatcher idején harcolta ki, arra hivatkozva, hogy befizetéseihez képest aránytalanul kevés mezőgazdasági támogatást kap. Blair korábbi nyilatkozataiban már többször intézett kirohanást az Unió agrártámogatási rendszere, a CAP ellen.