Nem számítottak merényletre a brit titkosszolgálatok

"Jelenleg egyetlen csoport sem lenne képes megtámadni Nagy-Britanniát, és pillanatnyilag egyik sem tervezi ezt" - olvasható a brit titkosszolgálatok júniusi jelentésében. Ennek nyomán a kormány csökkentette a terrorkészültségi szintet. Nem sokkal később a londoni merényletekben több mint félszázan életüket vesztették.

A brit kormány a titkosszolgálatok azon jelentése alapján döntött a készültségi szint csökkentéséről alig egy hónappal a londoni terrortámadás előtt, amely szerint egyetlen csoport sem tervez merényletet a szigetország ellen - adta hírül keddi számában a The New York Times. Akkor egy fokozattal csökkentették a terrorkészültség szintjét - írja az amerikai lap.

A brit titkosszolgálatok és a rendőrség közös terrorelemző központja által készített bizalmas jelentést több külföldi kormány is megkapta - írta a The New York Times. A lap által idézett elemzés a Nagy-Britanniában zajló szélsőséges cselekedetek közvetlen kiváltó okaként az Irakban dúló erőszakot jelölte meg. 

Másfél hete négy robbanás történt London belvárosában szinte egy időben: három a metróban, egy pedig egy buszon. Az öngyilkos merénylők terrortámadása nyomán 55 ember meghalt, és hétszáz megsebesült.