Debrecenben is kiállít a hullaszobrász

Debrecenbe hozza kiállítását 2010-ben a világhírű képzőművész, Günther von Hagens. A német anatómiaprofesszor azzal szerzett hírnevet, hogy konzervált emberi testekből készít szobrokat.

Valószínűleg megtekinthető lesz Debrecenben 2010-ben a világhírű anatómus-képzőművész Günther von Hagens kiállítása. Gulyás Gábor, a Debrecen 2010 Programiroda vezetője az [origo]-nak elmondta: a konzervált emberi testekből álló kiállításnak Debrecen a 2010-es Európa Kulturális Fővárosa programsorozat keretében adna otthont. Gyulyás hozzátette: a kiállítást akkor is megtartják, ha a Hajdú-Bihar megyei város nem nyeri el a címet. A kiállításról egyelőre csak szándéknyilatkozatot született, a végleges megállapodás jövő hónapban várható.

Günther von Hagens német anatómiaprofesszor azzal vált világhírűvé, hogy saját fejlesztésű tartósító eljárással holttestekből készít szobrokat. Az általa szabadalmaztatott plasztináció során a bomlás előtt álló test nedveit műanyaggal helyettesítik. Von Hagens előző, Body Worlds (Test-világok) című tárlatát mindenhol óriási érdeklődés kísérte: Németországban 4 millió, Japánban pedig 2,5 millió látogató volt rá kíváncsi. A kiállításokat pedig a legtöbb esetben nyilvános boncolás kíséri, amit maga Hagens mutat be.

Az új kiállítás (Body Worlds 2) 2009 végéig csak az amerikai nagyvárosokban látható, az európai turné első állomása lenne Debrecen 2010 februárjában. A tárlat keretében 20 emberi testet, illetve azok részeit lehet majd megtekinteni.