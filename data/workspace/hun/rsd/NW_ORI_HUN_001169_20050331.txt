Ingatlanalapokba érdemes fektetni

A hazai betéti kamatok lemorzsolódását látva a befektetők várhatóan pénzpiaci és ingatlanalapokba csoportosítják át megtakarításaikat. A kötvényalapoknál 8-9 százalékos éves hozamra van kilátás az elkövetkező fél évben, míg az ingatlanalapok 10-13 százalék közötti teljesítménye a későbbiekben is fennmaradhat - írja a Világgazdaság.

A részvénypiacra továbbra is a bizonytalan nemzetközi helyzet nyomja rá bélyegét: a befektetők komoly mennyiségű pénzt vontak ki a feltörekvő országokba fektető nemzetközi részvény- és kötvényalapokból. Egy hét alatt 350 millió dollár hagyta el a konstrukciókat, ugyanakkor 2005-ben már 2,5 milliárd dollár érkezett az alapokba, jócskán meghaladva a 2004-ben beáramlott 2,2 milliárdot.

A hazai befektetésialap-piac is impozáns bővülést tudhat maga mögött, nettó eszközértékük rekordot döntött: február végén 1260 milliárd forint összvagyonnal bírtak.

A banki betétek lemorzsolódásával az ügyfelek igyekeznek alternatív befektetéseket keresni, és ennek a folyamatnak a pénzpiaci alapok lehetnek az elsődleges nyertesei - véli Cseh György, a CIB alapkezelő vezérigazgatója. A jelenlegi hozam- és betétikamat-szintek mellett egy mai pénzpiacialap-befektetés jövőbeli hozama a 7 százalékot közelítheti.

A kötvényalapoknál ennél valamivel nagyobb, 8-9 százalékos éves hozamra van kilátás az elkövetkező fél évben. Ennél is jobb hozamra lehet kilátás az ingatlanalapoknál, ezek ugyanis 10-13 százalékos teljesítményt produkáltak, és a stabil teljesítmény a későbbiekben is fennmaradhat - írja a Világgazdaság.