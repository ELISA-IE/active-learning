Gyurcsány embere lesz az MSZP kampányigazgatója

Az [origo] nem hivatalos értesülése szerint az MSZP elnöksége Szigetvári Viktort, a MeH helyettes államtitkárát nevezte ki a párt kampányigazgatójává. Szigetvári nem nyilatkozott az ügyről.

Szigetvári Viktort, a miniszterelnök nyilvános szerepléseiért felelős helyettes államtitkárt nevezte ki az MSZP kampányigazgatójává a párt elnöksége az [origo] nem hivatalos, kormányközeli forrásból származó értesülése szerint. Szigetvári megkeresésünkre nem kívánt nyilatkozni az ügyről.

Szigetvári már közel két éve dolgozik a kormányfő közvetlen munkatársaként. Amikor Gyurcsány Ferenc sportminiszter lett, a jelenlegi helyettes államtitkárt nevezték ki sajtófőnökének. Amikor először távozott posztjáról Braun Róbert, Medgyessy helyettes államtitkára, akkor Szigetvári vette át ezt a tisztséget. Medgyessy távozása után Szigetvári Viktort lényegében a helyén hagyták.