Lopott biztonsági jeleket használhattak az eurón

Az amerikai Document Security Systems Inc. (DSSI) pert indított az Európai Bíróságnál az Európai Központi Bank ellen. A DSSI szerint az euróbankjegyeken olyan biztonsági jeleket alkalmaztak, melyek technikájának szabadalmi joga a cég tulajdona.

A beadvány szerint 1999 óta Európában is szabadalmi jog védi (455750B1 szám alatt) Ralph C. Wicker találmányát, ami fontos dokumentumok hamisítással szembeni biztonságának technikai hátterét adja. A vállalat az elmaradt licencdíjakért kártérítést követel az Európai Központi Banktól (EKB) - írja az eurohirek.hu.

A bíróság 2006 vége előtt biztosan nem fogja tárgyalni a keresetet, addigra pedig mintegy 30 milliárd, az EKB által kibocsátott euróbankjegy lesz forgalomban. 

Az EKB tudhatott a szabadalomrólWicker 1997-ben halt meg, családja pedig nem volt olyan anyagi helyzetben, hogy a jogoknak érvényt szerezzen. A szabadalom tulajdonjogát Wicker végrendelete értelmében 2004-ben a DSSI örökölte meg - mondta a Handelsblattnak Larry Cohen, a társaság ügyvédje.

Cohen szerint a banknak valószínűleg tudomása volt a szabadalomról, ugyanis az ügy elindításával csaknem egy időben döntött az EKB a biztonsági jelek megváltoztatásáról. Cohen egyébként - elmondása szerint - a kereset benyújtása előtt tájékoztatta a bankot a jogi helyzetről, és kérte az EKB állásfoglalását az ügyről, ám érdemi választ nem kapott.

Az ügyvédek esélyesnek tartják a perben a győzelmet, ugyanis az Európai Szabadalmi Hivatal hasonló ügyben korábban már helyt adott Wicker panaszának. Az Európai Központi Bank illetékesei nem kívántak a Handelsblattnak nyilatkozni. Szombaton dél-kelet-franciaországi háza medencéjében holtan találták Wim Duisenberget, az Európai Központi Bank volt elnökét, aki az uniós jegybank első embere volt az eurókészpénz 2002. január 1-jei bevezetésekor.