A Kodolányi díját is bírálja az ombudsman

Elmarasztalta a Modern Üzleti Tanulmányok Főiskolát az oktatási ombudsman, amiért jogtalanul szedett térítési díjakat az ingyenes képzésre járó hallgatóktól. Az [origo] úgy tudja, hogy Aáry-Tamás Lajos hasonló állásfoglalásra készül a Kodolányi János Főiskola kapcsán is. Az érintett intézmények állítják: a díjakért cserébe pluszszolgáltatásokat nyújtanak a hallgatóknak, a Kodolányi Főiskolán ráadásul ezt nem is kötelező befizetni.

Elmarasztalta a tatabányai székhelyű Modern Üzleti Tanulmányok Főiskoláját (MÜTF) Aáry-Tamás Lajos oktatási ombudsman, mivel az intézmény jogszerűtlenül szedett térítési díjakat az ingyenes képzésre járó hallgatóktól. A tatabányai főiskola képzési fejlesztés címen félévente 20 ezer forintot kért a diákoktól. 

Az ombudsman állásfoglalása szerint az államilag finanszírozott hallgatókat tandíjmentesség illeti meg. Külön pénzt csak akkor lehet kérni, ha a képzés keretein kívüli szolgáltatásról van szó. Aáry-Tamás Lajos az [origo]-nak elmondta: a főiskola ellen hallgatói panaszok alapján indított vizsgálatot. 

Szilfai Istvánné, MÜTF főigazgató-helyettese viszont állítja: a főiskola jogszerűen szed képzésfejlesztési díjat a diákoktól, azért ugyanis pluszszolgáltatásokat kapnak, többek között ingyen küldhetnek sms-t a főiskola elektronikai rendszerén keresztül. A főigazgató-helyettes hozzátette: a térítési díjra azért is szükség van, mivel az intézmény minden beruházást saját forrásból fizet. 

Aáry-Tamás Lajos elmondta: hasonló állásfoglalásra készül napokon belül a Kodolányi János Főiskola kapcsán is. Az ombudsman szerint ugyanis a főiskola jogszerűtlenül szed az államilag finanszírozott képzésre járó diákoktól félévente 46 ezer forintot. Szabó Péter, a Kodolányi Főiskola főigazgatója az [origo]-nak elmondta: csak azoktól a hallgatóktól szednek szolgáltatási díjat, akik ehhez hozzájárulnak, ha pedig egy hallgató megtagadja a díj fizetését, az semmilyen következménnyel nem jár. Szabó Péter szerint a díj révén tudnak biztosítani számos pluszlehetőséget a hallgatók számára, például azt, hogy a hallgatók elektronikusan hozzá tudjanak férni külföldi könyvtárakhoz. A főigazgató állítja: a díjfizetési rendszert támogatja a diákönkormányzat is.

A térítési díjakkal kapcsolatos panaszok azt követően szaporodtak meg, hogy szeptemberben nyilvánosságra került az ombudsmannak a Szegedi Tudományegyetem (SZTE) Budapesti Médiaintézetével (BMI) kapcsolatos állásfoglalása. Ebben az oktatási jogok biztosa megállapította: a médiaintézet jogszerűtlenül követelt a levelezős hallgatóktól félévenként 80 ezer forintot. 

Az oktatási biztos kedden a Budapesti Gazdasági Főiskolát marasztalta el, mivel az intézmény az államilag finanszírozott angol és német nyelvű idegenforgalmi és szálloda, valamint kereskedelmi szakos hallgatóktól követelt idegen nyelvű képzési hozzájárulást. Aáry-Tamás Lajos elmondta: valószínűleg nem véletlen, hogy kifogások kizárólag a jelenleg legnépszerűbbnek számító szakok, a gazdasági és a kommunikáció szakok kapcsán érkeztek.

Az oktatási biztos állásfoglalása nem kötelező érvényű, arra csupán választ kell adni. Ha az intézmény úgy dönt, hogy nem fogadják el az ajánlást és nem fizetik vissza ezeket a díjakat, a hallgatók bírósághoz fordulhatnak. Adott esetben pert indíthatnak a korábban végzett hallgatók is, mivel ezeknek az ügyeknek az elévülési ideje öt év.

Szabó András