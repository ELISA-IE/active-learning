Csonkolás fenyegeti az amerikai henteseket

A húsfeldolgozás a legveszélyesebb és a legembertelenebb foglalkozás Amerikában - olvasható a Human Rights Watch jelentésében. Gyakoriak a végtagcsonkításos és a halálos balesetek, ráadásul a munkáltatók nem is fizetnek kártérítést a megfélelmített dolgozóknak, akik elképesztő követelményekről és körülményekről számoltak be. Magyarországon kedvezőbb a hentesek helyzete. 

 

"A hús- és baromfiiparban dolgozók szükségtelenül veszélyes munkafeltételeknek vannak kitéve, és a munkáltatók gyakran törvénytelen eszközökkel akadályozzák a dolgozók szervezkedéseit az USA-ban" - állapította meg a Human Rights Watch vizsgálata. A nemzetközi jogvédő szervezet szerint a hús- és baromfifeldolgozó üzemekben sok dolgozót fenyegeti szerte Amerikában az a veszély, hogy elveszítheti valamelyik végtagját, vagy akár halálos munkahelyi balesetet szenvedhet el a nem megfelelő biztonsági körülmények miatt. A cégek ráadásul gyakran megtagadják, hogy a munkahelyi balesetet szenvedett munkásnak kártérítést fizessenek, és be sem jelentik az esetet. 

A rossz feltételek fenntartásához sok vállalat minden eszközt bevet: megfélelmítik és kirúgják azokat a dolgozókat, akik szervezkedni próbálnak a helyzetük javítása érdekében. Az amerikai törvények nem igazán védik azokat a dolgozókat, akik szervezetten próbálnak fellépni a munkáltatóval szemben a Human Rights Watch szerint. 

A Smithfield nevű cég például egy olyan belső biztonsági céget hozott létre 2000-ben, amely az észak-karolinai törvények szerint tulajdonképpen rendőrségi jogosítványokkal bír. A biztonsági szolgálat 2003-ban például koholt vádak alapján letartóztatott olyan munkásokat, akik aktívan támogatták a szakszervezeteket. A dolgozók arról is beszámoltak, hogy az őrök állandóan az üzem belsejében cirkálnak, ott, ahol dolgoznak, és megfélelmítik őket.  

A nagyon rossz körülmények miatt már szinte a legszegényebb amerikaiak sem hajlandóak húsüzemekben dolgozni, ezért főleg illegális bevándorlók alkotják a munkavállalók többségét. Ezt ki is használják a munkáltatók a Human Rights Watch jelentése szerint. Őket azzal fenyegetik, hogy ha szervezkedni merészelnének vagy bármilyen munkajogi normát követelnének, kihívják a hatóságokat, és akkor kitoloncolhatják őket az országból. Állítólag vannak olyan cégek, amely Mexikóból csempésztetnek munkásokat.

Magyarországon jobb a hentesek dolga

"Magyarország szerencsére nem Amerika, mivel nálunk nem annyira rossz a helyzet" - jegyezte meg a Húsipari Dolgozók Szakszervezetének elnöke, Kapuvári József, aki nagyon jól ismeri az amerikai körülményeket is. "Előfordulnak késes balesetek, de súlyos vagy halálos sérülésről nem tudok" - mondta az érdekképviseleti vezető. Sok a reumatikus panasz, mivel 10 fok alatti hőmérsékleten kell dolgozni, ez különösen azoknak a kezét viseli meg, akik lánckesztyűt viselve csontozzák a húst. "Hallottam olyan esetekről Amerikából, hogy egész életükre megbénult, vagy görcsben maradt a munkás keze a hideg munka miatt" - mondta Kapuvári József.

A szakszervezeti szerveződésben sem olyan kedvezőtlen itthon a helyzet, mint Amerikában, a húsüzemek többségében jelentős a tagok száma. "Néhány helyen azonban rafinált ellenállásba ütközött a szakszervezet alakítása" - jegyezte meg a szakszervezeti elnök. 

"22 évesen már roncs vagyok" - húsipari munkások mondták

"A szalag olyan gyors, hogy nincs idő megélezni a kést. A kés tompulni kezd, amely miatt erősebben kell vágni. Emiatt aztán könnyen megvágja magát az ember" (egy észak-karolinai munkás)

"Én élő madarakat akasztok a szalagra. Megragadom, felemelem, felakasztom, ellököm. Órákon keresztül megállás nélkül minden nap. A karom elgémberedik, a kezeim lefagynak. Nézzen rám: 22 éves vagyok, de úgy érzem magam, mint egy öregember." (egy arkansasi munkás)

"Nem volt semmi felkészítés. Azt mondták, csináljam, amit a mellettem levő csinál" (egy nebraskai munkás)

"A felügyelő azt mondta, ha aláírjuk a szakszervezeti belépőt, akkor a cég megtalálja a módját, hogy kirúgjon bennünket." (egy észak-karolina munkás) 

Kozák Dániel