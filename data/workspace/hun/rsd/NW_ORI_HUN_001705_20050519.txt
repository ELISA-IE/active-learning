A Világbank nem tudta mérsékelni a szegénységet

A Világbank, a nemzetközi pénzintézetnél végzett belső vizsgálat tanúsága szerint, nem tudta mérsékelni a szegénységet a legszegényebb országokban. Ugyanis alapvetően túl szerény figyelmet szentelt a gazdasági növekedés erősítésének.

A vizsgálat megállapításai szerint az elmúlt másfél évtizedben a szociális fejlesztésre helyezte a hangsúlyt a Világbank, eközben mérséklődtek az infrastruktúrára szánt kiadások, aminek sokkal drámaibb kihatása lett a gazdasági növekedésre. Márpedig ha nincs növekedés, akkor nem valószínű a szegénység tartós mérséklése.

A szegény országok csupán egyharmadában nőtt 2 százalékkal vagy azt meghaladó ütemben - egy főre számítva - a gazdaság az elmúlt évtizedben, miközben az egy dollárnál kisebb napi jövedelemből élők száma a száz államot számláló fejlődő világ országai közül több mint 40-ben növekedett. 

A Világbank elnökhelyettese, Jim Adams is elismerte, hogy az infrastruktúrára többet kell költeni a szegény országokban, s pénzintézete ilyen finanszírozásra egymilliárd dollárral növeli az idén kölcsönkeretét.