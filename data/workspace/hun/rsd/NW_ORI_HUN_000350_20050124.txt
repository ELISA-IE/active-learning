Hofit is figyelte a csehszlovák titkosszolgálat

Hofi Géza 1982-es szilveszteri műsoráról is készített jelentést a csehszlovák titkosszolgálat, az StB. Ez a közelmúltban nyilvánosságra hozott kelet-szlovákiai ügynöklistákból derül ki. Az StB éberen figyelte a nyolcvanas években, hogy a magyarországi események miképp csapódnak le a magyarlakta területeken - írja a pozsonyi Új Szó. 

Magyarországi állampolgárok szlovákiai tevékenységére vonatkozó információkat is gyűjtött a csehszlovák titkosszolgálat a Dél fedőnevű aktában - írja szombati számában a pozsonyi Új Szó. A megfigyelteken keresztül próbáltak meg információkat szerezni a magyar politikai, gazdasági helyzetről - mondta a lapnak Bukovszky László, az ügynökiratokat kezelő Nemzeti Emlékezet Hivatalának (UPN) egyik vezetője.

Az ŠtB nagyon komolyan vette a feladatot, egyik munkatársa például még az 1982-es szilveszteri kabaréról is készített egy jelentést. A Milan fedőnevű ügynök a Magyar Televízió este nyolc óra tíz perckor kezdődő műsoráról már este 11 órakor beszámolt felettesének. Ugyanakkor más MTV-műsorokat is figyeltek, a Konzul fedőnevű ügynök például az MTV egy Szentföldön forgatott riportját kifogásolta azzal, hogy a Magyar Népköztársaságnak nincs diplomáciai kapcsolata Izraellel. 

Bukovszky szerint nem volt jellemző az ŠtB-re, hogy a magyar tévét nézte volna, ám miután a nyolcvanas évek elején Magyarországon műár vállalkozások is indultak, a csehszlovák belügyminisztérium parancsára az ügynökök igyekeztek felmérni, hogy hogyan csapódnak le a magyarországi események főként a magyarlakta területeken. 

A Dél nevű akta az államrendőrség kelet-szlovákiai kerületének dossziéi között szerepel. Ez az iratanyag már az interneten is elérhető, de hamarosan felkerülnek a közép-szlovákiai és a nyugati kerület ügynöklistái is - írta az Új Szó. 