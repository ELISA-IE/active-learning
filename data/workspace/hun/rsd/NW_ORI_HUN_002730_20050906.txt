Óv az USA-tól a Külügyminisztérium

Senkinek nem javasolja a Külügyminisztérium, hogy az Egyesült Államok hurrikán sújtotta államaiba, Louisianába, Missisipibe és Alabamába utazzon. Ezek a területek ugyanolyan megítélés alá esnek a tárca szerint, mint például Irak.

Az Egyesült Államok három hurrikán sújtotta állama is felkerült arra a listára, amelyen a Külügyminisztérium azokat az országokat tartja nyilván, ahová veszélyes utazni. Louisiana, Mississippi és Alabama olyan országokkal került egy kategóriába, mint Afganisztán, Elefántcsontpart, Haiti, Irak.

A jogszabályok értelmében akár az utolsó pillanatban is, következmények nélkül lemondhatja bárki ezekbe az államokba tervezett, előre befizetett utazását.

A szigorítás oka a Katrina hurrikán pusztítása és az azt követő fejetlenség lehet. Az elárasztott New Orleansban például fosztogatások és lövöldözések kísérik a szélvihar utáni kitelepítéseket. Az amerikai kormány már Texasban is szükségállapotot rendelt el, mivel a hurrikán után több tízezer ember menekült ebbe az államba.