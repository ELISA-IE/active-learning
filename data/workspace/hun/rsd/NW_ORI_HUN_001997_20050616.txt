Alacsonyabb a vártnál az eurózóna inflációja

Az euróövezetben májusban átlagosan 0,2 százalékkal nőttek a fogyasztói árak, az előző hónaphoz képest. Az árak 1,9 százalékkal voltak magasabbak, mint egy évvel korábban - jelentette az EU statisztikai hivatala.

Korábbi becslések 2,0 százalékos tizenkét havi inflációt számoltak májusra, többet, mint a tényleges, 1,9 százalékos infláció. Az euróövezetben áprilisban, márciusban és februárban 2,1-2,1 százalékos, januárban 1,9 százalék volt az infláció az egy évvel korábbi adatokhoz képest. 

Korábbi elemzői vélekedések csökkenő, 1,7 százalék körüli inflációt valószínűsítettek az euróövezetben, de az újabb jóslatok rosszabbak. A Nemzetközi Valutaalap (IMF) áprilisi közlése szerint a tizenkét havi euróövezeti infláció évi átlagban 1,9 százalék körül alakul, de most már csak jövőre számítanak 1,7 százalékos inflációra.

Az Európai Központi Bank (EKB) riadószáma a tizenkét havi inflációra 2 százalék, és célja, hogy az infláció 2 százalék alatt maradjon. A banki a 2003. júniusi, utolsó csökkentés óta 2 százalékon tartja az irányadó, kéthetes refinanszírozási kamatminimumát.