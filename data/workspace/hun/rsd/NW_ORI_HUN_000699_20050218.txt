TEBÉSZ-siker a Brau-ügyben

Kész kifizetni az Amstel a Brau részvényeiért 17 200 forintot. Ez a Pénzügyi Szervezetek Állami Felügyelete (PSZÁF) által jóváhagyott ár. A felügyelet a Brau Immobilien GmbH ajánlatát pénteken hagyta jóvá, áll a BÉT honlapján lévő közleményben. A Tőzsdei Egyéni Befektetők Érdekvédelmi Szövetsége (TEBÉSZ) hatalmas sikerként értékelte a történéseket.

Az ajánlat a dolgozói részvényeket kivéve a társaság valamennyi szavazati jogot megtestesítő részvényére vonatkozik, áll a közleményben. A mostani ár magasabb a legutóbbi, 16 362 forintos ajánlatnál. 

"Tekintettel az elhúzódó eljárásra és a kisbefektetői érdekekre, a TEBÉSZ hagyja, hogy a Brau-ajánlat érvényesüljön" - mondta, Dióslaki Gábor, a TEBÉSZ elnöke a távirati irodának. Az elnök hatalmas sikernek tartja, hogy a kisbefektetők rákényszerítették a világ harmadik legnagyobb sörgyártóját arra, hogy az eredetileg tisztességtelenül alacsony vételi árajánlatát közel másfélszeresére emelje.

Az Amstel Sörgyár Rt. Magyarország szintén a BÉT honlapján olvasható közleményében olvasható: amennyiben a bíróság úgy dönt, hogy az általa korábban tett ajánlat érvényes, kész felemelni az ajánlati árat a Brau Immobilien GmbH által ajánlott összegre. A PSZÁF decemberben függesztette fel a Brau Immobilien GmbH által a Brau Union Hungária Sörgyárak Rt. részvényeire tett nyilvános vételi ajánlat jóváhagyását, a Fővárosi Bíróság tavaly novemberben meghozott ítélete ellen benyújtott felülvizsgálati kérelem elbírálásáig.

A Fővárosi Bíróság ítélete még az Amstel Brau-részvényekre tett nyilvános vételi ajánlatával függ össze. Minkét társaság a Heineken csoport tagja, miután a Heineken felvásárolta a Brau Union Hungária anyacégét. Az Amstel vételi ajánlatát jóváhagyó felügyeleti határozatot a Fővárosi Bíróság a tavaly augusztus 27-én hozott ítéletében hatályon kívül helyezte, és a PSZÁF-et a vételi ajánlat elbírálására vonatkozó új eljárásra kötelezte.

Ezt a bírói ítéletet támadta meg a Legfelsőbb Bíróság előtt az Amstel az idén október 21-i kérelmében, amelyben kérte az ítélet végrehajtásának felfüggesztését is. Később újabb vételi ajánlatott tett a magyarországi Brau Unionra a Heineken csoport, de most az ajánlattevő a csoporthoz tartozó másik cég, a Brau Immobilien GmbH volt. Az ajánlati ár a Brau Union Hungária 3000 forint névértékű törzs- és osztalékelsőbbségi részvényére részvényenként 16 362 forint, magasabb, mint az Amstel által májusban ajánlott 12 806, illetve 12 297 forint.