Az európai átlag alatt van a magyar munkanélküliség

Az európai uniós átlag 8,9 százalékával szemben Magyarországon jelenleg 6,6 százalékos a munkanélküliségi ráta - közölte Csizmár Gábor munkaügyi miniszter. Az idén 20 milliárd forinttal nagyobb összeg jut a foglalkoztatásra és felnőttképzésre, mint tavaly.

A három évvel ezelőttihez képest jelenleg 42 ezerrel több embernek van munkája - mondta a munkaügyi miniszter. A munkanélküliség rátája viszont valamivel növekedett, ami több tényező együttes hatásának tulajdonítható - tette hozzá. Ide tartozik például, hogy megszűnt a kötelező sorkatonai szolgálat, aminek nyomán 23 ezerrel több fiatal jelentkezik a munkaerőpiacon. A miniszter elmondta: az idén összesen 86 milliárd forint jut a foglalkoztatásra, a felnőttképzésre, ami 20 milliárd forinttal nagyobb összeg az elmúlt évinél.

Közmunkaprogramokra a tavalyi 4,4 milliárddal szemben az idén 6,2 milliárd forint jut. Munkahelyteremtő, -megtartó pályázatokra pedig 5 milliárd forintot különítettek el. A miniszter elmondta: az ország 174 munkaügyi kirendeltsége közül 60 korszerűsítését vették tervbe.