Libanonban a megölt politikus fia ünnepel

A libanoni választások utolsó fordulója után Szaad Hariri bejelentette, hogy pártja megnyerte a választásokat. A részeredmények alapján ünneplő Hariri a szír-ellenes erők hangadója. Apját, az ország volt miniszterelnökét februárban meggyilkolták.

Az ellenzék győzelmet ünnepel a libanoni választások befejeztével. Az első részeredmények ismeretében Szaad Hariri bejelentette, hogy pártja képes lesz kormányt alakítani. Az ő apjának februári meggyilkolásával kezdődtek fontos változások az 1989-ig polgárháborúzó országban.

Libanonban négy hétvégén át tartottak a parlamenti választások, mert minden régióban más napokon szavaztak. Most vasárnap befejeződött a voksolás, és a szír-ellenes mozgalmak szereztek többséget. Az 1989-ben befejeződött polgárháború után a szír csapatok nem vonultak ki Libanonból, bár ezt egy ENSZ határozat is előírta számukra. Február 14-én ismeretlen merénylők meggyilkolták Rafik Haririt, a szír kivonulást leghangosabban követelő politikust, az ország volt miniszterelnökét. A mostani választáson a fia által vezetett párt máris győztesnek kiáltotta ki magát, bár a szavazatok összeszámlálása még nem fejeződött be.

Az idősebb Hariri meggyilkolása után Libanon-szerte tüntetéseken követelték a szír csapatok távozását és a közvélemény nagy része a szíreket okolta a volt kormányfő haláláért. A nemzetközi nyomás és a belföldi tiltakozás hatására a szír csapatok visszavonultak, de a mostani választáson dőlt el, hogy valóban távozik-e a szír-barát kormány a hatalomból.