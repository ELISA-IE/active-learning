Itthon is lesz abortusztabletta

Hamarosan itthon is alkalmazható lesz az úgynevezett abortusztabletta, miután bevezetését a Szülészeti és Nőgyógyászati Szakmai Kollégium támogatja. A terhesség első 8 hetében vetélést okozó tablettát több európai országban használják. A tabletta használata az esetek néhány százalékában súlyos vérzést okoz, és orvosi beavatkozást igényel, összességében azonban humánusabb, mint a küret.  

Magyarországon is alkalmazható lesz hamarosan az úgynevezett abortusztabletta, miután bevezetését a Szülészeti és Nőgyógyászati Szakmai Kollégium támogatja. A terhesség első 8 hetében vetélést okozó tablettát több európai országban használják. Magyarországon korábban már végeztek vizsgálatokat a tablettával kapcsolatban, de eddig nem engedélyezték a használatát. Most a kollégium egyik bizottsága kidolgozza az alkalmazás feltételeinek részteleit. 

Az abortusztabletta nem azonos az úgynevezett "esemény utáni" tablettával, ami a feltételezett fogamzás után csak 72 óráig lehet hatásos. Az abortusztabletta - egy másik tabletta beszedésével együtt - a terhesség első 7-8 hetében okoz vetélést. A tabletta szedése vérzést és hányingert okoz, az esetek néhány százalékában olyan súlyos vérzést, ami orvosi segítséget igényel. Valamint ritkán az is előfordulhat, hogy az abortuszhoz mégis orvosi beavatkozás szükséges.

Dr. Nyitray Gábor szülész-nőgyógyász adjunktus az [origo]-nak elmondta, hogy helyesli a tabletta bevezetését, de nagyon fontos, hogy a nők megfelelő tájékoztatást kapjanak róla. "Ez nem úgy történik, ahogy a laikusok gondolják, hogy beveszik a tablettát és kész" - fogalmazott. Az adjunktus szerint tudni kell, hogy a procedúra így is megmarad, be kell feküdni a kórházba, és nem biztos, hogy így jobban el lehet titkolni az abortuszt otthon. "Összességében mégis jó dolog, mert a terhességek egy része könnyebben, humánusabban megszakítható" - tette hozzá. 

A módszert Franciaországban már több mint egy évtizede alkalmazzák, az Egyesült Államok bizonyos államaiban 2000-ben engedélyezték a használatát. Az abortuszellenes aktivisták egyik fő érve a tabletta ellen, hogy a viszonylag kevés kellemetlenséggel járó terhességmegszakítás lehetősége miatt növekedni fog az abortuszok száma. Az eddigi tapasztalatok ugyanakkor ezt nem igazolták, mert azokban az országokban, ahol már bevezették a tablettát, nem emelkedett az abortuszok száma.