A magyar GDP 4,5 százalékkal nőtt

Az elemzők várakozásaitól éppenhogy elmaradva 4,5 százalékkal nőtt a harmadik negyedévben a bruttó hazai termék (GDP). Ugyanakkor a beruházások 8,7 százalékkal emelkedve 1100 milliárd forintot tettek ki ugyanebben az időszakban.

Az előzetes számítások alapján Magyarország bruttó hazai terméke 4,5 százalékkal nőtt 2005 harmadik negyedévében az előző év azonos időszakához viszonyítva - közölte a Központi Statisztikai Hivatal (KSH) kedden. Az elemzők 4,6 százalékot vártak.

Így az első három negyedévben a gazdasági növekedés mértéke 4,1 százalék volt, a naptári hatást figyelembe véve azonban 4,4 százalékot tett ki. (A becslés a KSH új módszertana szerint készült: a pénzügyi közvetítők közvetetten mért szolgáltatási díját (FISIM) felosztották a felhasználó szektorok/ágazatok között. A szezonálisan kiigazított adatok szerint az előző negyedévhez viszonyítva 1,1 százalékkal emelkedett a bruttó hazai termék a harmadik negyedévben. A bruttó hozzáadott érték volumene az árutermelő ágazatokban 5,6 százalékkal, a szolgáltató ágazatok hozzáadott értéke 4,2 százalékkal volt több mint 2004 harmadik negyedévében.

Az egész évre 4,2-4,3 százalékos GDP növekedést várnak

Az idei év egészére 4,2-4,3 százalékos GDP, azaz bruttó hazai termék növekedést várnak az MTI által megkérdezett elemzők azután, hogy a harmadik negyedévben a KSH előzetes számítása szerint a GDP 4,5 százalékkal haladta meg az előző év hasonló időszakáét. A vártnál gyorsabb gazdasági növekedés egyik oka a módszertani változás, a másik ok pedig a második félévben tapasztalható élénkülés - mondta Nyeste Orsolya. Az Erste Bank elemzője szerint 2005-ben 4,2 százalékkal, jövőre pedig 4,5 százalékkal gyarapodik a gazdaság.Az állami beruházások, elsősorban az autópálya-építés növekvő trendje jól megmutatkozik a beruházások alakulásában, és ez 2006-ra is jellemző lesz. Az Erste Bank erre az évre a korábbinál gyorsabb, 7,5-8 százalékos bővülést vár a beruházásoknál - tette hozzá Nyeste Orsolya. Az állami beruházások, elsősorban az autópálya-építések erőteljes húzóerőt képviselnek, ugyanakkor az üzleti szektort jellemző feldolgozóipari ágazatban minimális a növekedés, s ez negatív meglepetés - jelentette ki Forián Szabó Gergely. A CA-IB Alapkezelő vezető elemzője hozzátette: ez a beruházások kétarcúságára figyelmeztet.Forián Szabó Gergely szerint a most közölt háromnegyed éves adat alapján, amely 8,7 százalékos növekedést jelez, 2005 egészében a beruházások 8 százaléknál is gyorsabb ütemet produkálhatnak.A GDP új számítási módszere az elmúlt évek talán legjelentősebb módszertani változása, amelynek figyelembe vételével a CA-IB 4,0-4,5 százalék közé várja az idei GDP növekedését, legvalószínűbb adatként a 4,3 százalékot jelölve meg - fogalmazott Forián Szabó Gergely.

A beruházások 8,7 százalékkal nőttek

A nemzetgazdasági beruházások mennyisége az idei harmadik negyedévben - az előzetes számítások alapján - 8,7 százalékkal nőtt az előző év azonos időszakához viszonyítva. Folyó áron a beruházások teljesítményértéke 1100 milliárd forintot tett ki.

Idén az első háromnegyed évben a tavalyinál 8,5 százalékkal többet, összesen 2767,7 milliárd forintot költöttek beruházásra. A KSH korábbi közlése szerint tavaly ebben az időszakban a beruházások 12,7 százalékkal növekedtek az egy évvel korábbihoz képest.

A beruházások harmadik negyedéves, 8,7 százalékos növekedésén belül az építési beruházások 9,5, míg a gépberuházások 8,2 százalékkal emelkedtek. A növekedéséhez elsősorban az autópálya-építéseket és útfelújításokat is magában foglaló szállítás, raktározás, posta és távközlés nemzetgazdasági ág 31,3 százalékos bővülése járult hozzá.

Az ingatlanügyletek, gazdasági szolgáltatás ágazat beruházási tevékenysége 9,5 százalékkal emelkedett, elsősorban a nem lakáscélú beruházások növekedésének eredményeként. A kisebb súlyt képviselő nemzetgazdasági ágak közül jelentős beruházások történtek az oktatásban (31,9 százalékos). A kereskedelem 7,5 százalékos bővülésén belül a nagy áruházláncok beruházásai jelentősek. A feldolgozóiparban 2,1 százalékos csökkenést regisztrált a KSH, ami elsősorban a magas tavalyi bázis eredménye.