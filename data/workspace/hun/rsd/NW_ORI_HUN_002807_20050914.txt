Az autómentes napon is száguldozni akarnak a pestiek

Két alkalommal is lezárják a fővárosban az Andrássy utat az európai mobilitási hét alkalmából. A szeptember 16-22 között megrendezett nemzetközi akciósorozat célja, hogy az autózás helyett a tömegközlekedési eszközök használatára és a kerékpározásra ösztönözzék a fővárosaikat. Az [origo] által megkérdezett budapestiek szerint az akció reménytelen, kizártnak tartják, hogy az autótulajdonosok otthon hagyják járművüket.

"Életképtelen ötlet, a budapestiek akkor is autóznának tovább, ha a terroristák megtámadnák a várost" - summázta véleményét az [origo]-nak a mobilitási héttel kapcsolatban egy 30 év körüli, kispolszkival közlekedő férfi. A pénteken kezdődő egy hetes rendezvénysorozattal a főváros célja, hogy az autózás helyett a tömegközlekedési eszközök használatára és a kerékpározásra próbálja ösztönözni a fővárosaikat. 

Az [origo] által megkérdezett autótulajdonosok többsége jó ötletnek tartja ugyan az akciót, a tíz megkérdezettből azonban mindössze kettő lenne hajlandó arra, hogy otthon is hagyja az autóját. Az autósok különösen a fővárosi önkormányzatnak azt az ötletét tartják reménytelennek, hogy szeptember 22-én délben egy percre teljesen álljon le a forgalom. "Ha megállnék egy percre, biztosan ledudálnák a fejemet" - közölte egy 20 év körüli lány. 

A budapestiekkel szemben a szervezők viszont jelentős forgalomcsökkenésre számítanak. Kovács László, a fővárosi mobilitási hét szervezője az [origo]-nak elmondta: az uniós nagyvárosokban megrendezett autómentes napokon általában jelentősen visszaesik a személyautóval közlekedők száma. Ebben azonban nagy szerepe van annak is, hogy a mobilitási hét alkalmából több városban lezárják a belvárost, vagy korlátozzák a forgalmat, mint például Brüsszelben és Párizsban. Budapesten viszont csak az Andrássy utat zárják le, az elmúlt évektől eltérően azonban két alkalommal is: 18-án vasárnap, a fővárosi autómentes nap alkalmából, valamint 22-én csütörtökön, amikor a biciklis felvonulást, a Critical Masst rendezik meg.  

Az első autómentes napot 1998 szeptember 22-én tartották meg Franciaországban. Az akció 2000-ben emelkedett uniós szintre, amikor egyre több város és önkormányzat csatlakozott a kezdeményezéshez. 2002 óta pedig egyetlen nap helyett egész hetes autóellenes akciósorozatokat tartanak, rendszerint minden év szeptember 16-a és 22-e között. Az Európai Mobilitási Héthez 2002-ben 21 ország több mint 430 önkormányzata csatlakozott. 

Budapesten 18-án vasárnap és 22-én csütörtökön szervezik a legtöbb programot. Vasárnap tartják a fővárosi autómentes napot, amelynek keretében az Andrássy utat sétáló utcává alakítják át. A szervezők az elmúlt évek alapján arra számítanak, hogy a koncerteket és kiállításokat legalább 100-110 ezren keresik fel. Csütörtökön pedig az európai autómentes nap alkalmából biciklis felvonulást tartanak. Kürti Gábor, Hajtás Pajtás ügyvezetője szerint évről évre nő a kerékpáros tüntetéseken részt vevők száma: amíg 1999-ben 1500 bringás vonult fel, idén a számuk várhatón eléri az 5-10 ezret is.