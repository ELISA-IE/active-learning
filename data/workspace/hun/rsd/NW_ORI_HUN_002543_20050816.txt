Hétnapos halasztást kaptak az iraki törvényhozók

Hétnapos halasztást kaptak az iraki törvényhozók a nemzetgyűléstől az alkotmányról szóló törvényjavaslat kidolgozására. Az alkotmányozó bizottság tagjai tíz napot kértek. A parlament az alkotmányról szóló törvényjavaslat benyújtásának határideje, hétfő éjfél előtt 20 perccel a megkívánt kétharmados többséggel megadta a halasztást augusztus 22-éig.

A 275 tagú iraki nemzetgyűlés többszöri halasztás után hétfőn késő este ült össze. A tanácskozás kezdetekor Hasim al-Hasszáni, a nemzetgyűlés elnöke bejelentette, hogy a bizottság nem tudott olyan megállapodásra jutni az alkotmány szövegét illetően, amely a testületben résztvevő valamennyi közösség igényét kielégítené. "Sok kérdésben megállapodásra jutottunk. Néhány dolog azonban függőben van" - hangoztatta. Előzőleg a bizottság síita tagjai már az alkotmány-előkészítők sikeréről számoltak be, kurd politikusok ellenben cáfolták ezt.

Az iraki politikai vezetők két kérdést leszámítva egyetértésre jutottak az alkotmány tervezetéről, aláírták a dokumentumot, és továbbították a parlamenthez, a törvényhozó testület plenáris ülésére bízva a két vitás kérdés eldöntését - közölte hétfőn két síita tisztségviselő. Sem Naszar ar-Rubaje, az alkotmánytervezetet készítő bizottság tagja, sem Dzsalaldin asz-Szagír parlamenti képviselő nem árulta el, melyik két kérdés maradt függőben.

A bizottság két kurd tagja - Mahmúd Oszmán és Munzer al-Fazzál - ellenben este, alig néhány órával a beterjesztés határidejének lejárta előtt - cáfolta ezt a közlést. Mahmúd Oszmán beszámolója szerint a bizottsági ülésteremben jelen volt az Egyesült Államok iraki nagykövete, Zalmay Khalilzad is. A testület szunnita és síita tagjai ezután kérték a tíznapos halasztás megadását. A parlament elnöke azonban csak hét napot javasolt, amelyet el is fogadott a nemzetgyűlés.

Mindeközben két hatalmas robbanás hallatszott hétfő este Bagdad központjában. A detonációkat hallani lehetett abban az épületben is, ahová az alkotmányozó nemzetgyűlés ülését kitűzték. Röviddel utána szirénák hangja hallatszott a kormányzati és az amerikai hadsereghez tartozó létesítményeket befogadó negyedben, a zöld zónában.