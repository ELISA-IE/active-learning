Erősen indul az idei pollenszezon

Beindult az idei pollenszezon, több allergiát okozó növény is virágba borult múlt héten. A nyír, a kőris és a mogyoró jelent komoly gondot az allergiásoknak - írja a Népszabadság. A lap szerint a pollenkoncentráció a későn kezdődött tavasz miatt magasabb, mint az ilyenkor megszokott.

A virágba borult, Magyarországon őshonos mogyoró, nyír, kőris, éger, fűz, gyertyán és nyár mellett rossz hír az allergiásoknak, hogy a dísznövényként ültetett ciprusfélék is súlyosbítják helyzetüket. A későn érkezett tavasz miatt a múlt héten kezdődött meg az idei - várhatóan szeptemberig tartó - pollenszezon - írja a Népszabadság.

A hirtelen jött tavasz miatt az ilyenkor megszokottnál nagyobb a pollenkoncentráció. Az egyszerre virágzás miatt nagy a veszélye a keresztallergia kialakulásának: ilyenkor a pollenek csak más allergénekkel, például más növények virágporával együtt okoznak allergiát. A nem szezonális allergiák - például macskaszőr- vagy a poratka-allergia - is rosszabbra fordulhatnak.

Magyarországon minden ötödik ember allergiás. Az allergia az immunrendszer túlzott védekező reakciója az egészségre károsnak vélt anyagok ellen. A hajlam öröklődik és a betegek aránya évről évre nő, főként a környezeti ártalmak miatt.