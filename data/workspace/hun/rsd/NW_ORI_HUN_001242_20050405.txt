Szili megelőzte Dávidot a népszerűségi listán

Helyet cserélt a népszerűségi rangsor dobogóján Dávid Ibolya és Szili Katalin, ezúttal a házelnök megelőzi az MDF vezetőjét - derül ki a Szonda Ipsos felméréséből, amit a Népszabadság közöl. A két politikus megítélése már hónapok óta nagyjából azonos, minimális a különbség - ezúttal Szili javára.

A népszerűségi lista elején szereplő két női politikusról - Szili Katalinról és Dávid Ibolyáról - csaknem azonos értékítéletet alakítottak ki a megkérdezettek. Nem csak összesített népszerűségi mutatójuk áll közel egymáshoz, hanem a társadalom egyes rétegeiben is hasonlóan látják őket. A legnagyobb eltérés is csak öt-hat pont, ennyivel kedvezőbb Szili Katalin megítélése Dávid Ibolyáénál az idősek és a fővárosiak körében - derül ki a Szonda Ipsos felméréséből, amit a Népszabadság közöl.

Ebben a hónapban Baráth Etele pontszáma emelkedett a legtöbbet, a négypontnyi növekedés tényleges szimpátiaváltozást jelent. A Gyurcsány-kormány októberben hivatalba lépett új miniszterei közül - Göncz Kingát követve - ő a második legismertebb és legkedveltebb. 