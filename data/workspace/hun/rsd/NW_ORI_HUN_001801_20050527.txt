Húsz évre ítéltek egy ausztrál lányt drogcsempészésért

Húsz évet kapott egy ausztrál lány marihuánacsempészés miatt Indonéziában. A magát végig ártatlannak valló Schapelle Corby fellebez, még ha annak során akár halálra is ítélhetik.

Húsz év börtönre ítélt egy ausztrál lányt kábítószercsempészés miatt egy indonéz bíróság. A lány poggyászában négy kilogramm marihuánát találtak tavaly októberben Bali repülőterén.

A lány végig ártatlanságát hangoztatta a tárgyalások során, azt állította, hogy táskájába a poggyászkezelők rakták a drogot, mert összetéveszthették a bőröndjét egy másikkal.

Az ausztrál külügyminiszter az ítélet után bejelentette, hogy biztosítják az ügyvédeket a fellebbezéshez - írja a BBC News. John Howard ausztrál kormányfő ugyanakkor azt mondta, bár együtt éreznek a lánnyal, el kell fogadni az indonéz igazságszolgáltatás döntését. Canberra azt kérte az indonézektől, hogy ne ítéljék a lányt halálra, mivel az ottani törvények szerint akár azt is megtehetnék. Az ausztrál kormány most azt szeretné elérni, hogy adják át Ausztráliának az elítéltet a fogolyátadási egyezmény keretében.

A lány esete egész Ausztráliát megrázta. Sokan kijelentették, hogy bojkottálni fogják a turisták körében nagy népszerűségnek örvendő Bali szigetét.