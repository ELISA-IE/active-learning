Tőzsdéről egészíti ki a nyugdíjakat a kormány

Akár a tőzsdén is össze lehet majd gyűjteni a nyugdíjravalót. Tőzsdeélénkítő megállapodást kötött a kormány a BÉT-tel. Gyurcsány Ferenc miniszterelnök bejelentette, hogy a csomag része a negyedik nyugdíjpillér bevezetése, amelyben az állampolgár dönthet arról, hogy milyen portfólióban takarítja meg későbbi nyugdíját.

Tőzsdeélénkítő megállapodást kötött a kormány és a BÉT, amelynek része a negyedik nyugdíjpillér bevezetése - jelentette be Gyurcsány Ferenc miniszterelnök sajtótájékoztatón hétfőn Budapesten. Veres János pénzügyminiszter közölte: a csomag része a nyugdíj előtakarékossági befektetési számla, azaz a negyedik nyugdíjpillér bevezetése 2006-tól.

Az új konstrukció a lakossági megtakarítások arányának növelésére szolgál. A jelenlegi nyugdíjrendszeren belül ezzel újabb öngondoskodási területet teremtettek. A nyugdíj-előtakarékossági számlát a kormány a személyi jövedelemadóból levonható kedvezménnyel - ez a befizetett összeg 30 százeléka, maximum évi 100 ezer forint - támogatja, mely megfelel az önkéntes nyugdíj- és egészségpénztárak esetére biztosított kedvezménynek. 

A kormány a nyugdíj-előtakarékossági befektetési számlán elhelyezett megtakarítások hozamára adómentességet biztosít. Az új konstrukció lényege, hogy a megtakarító dönthet arról: nyugdíját milyen portfolió-összetétellel takarítja meg, azaz a részvényektől kezdve a befektetési alapokon keresztül a unit-linked biztosításokig a befektetési eszközök széles palettájáról választhat.

A kamat- árfolyamnyereség- és tőzsdei cégek esetében az osztalékadó egységesen 10 százalék lesz 2007-től. Ezekben az adónemekben 50 ezer forint alatti jövedelem esetében nem lesz adó, és a 10 százalékos kedvezményes osztalékadó csak a tőzsdei cégek magánszemély részvényeseire lesz érvényes.

A megállapodás szerint a közepes méretű vállalkozások tőzsdei bevezetését pályázat útján, összesen 100 millió forint nagyságrendben segítik. Emellett az iskolai oktatásba beépítik a tőzsdei ismereteket.

A kormány a tőzsde javaslatára mérsékli és egységesíti a felügyeleti díjakat. Ugyanakkor törvénymódosításokkal segítik a biztosítótársaságok, és a nyugdíjpénztárak bejutását az értékpapír-kölcsönzési piacra.

A kormányfő hozzátette, hogy ez a megállapodás a kormány száz lépés programjának része. A miniszterelnök közölte: "a most benyújtandó adó- és költségvetési törvényjavaslatokba a megállapodás részleteit beépítik". Veres János pénzügyminiszter kiegészítette ezt azzal, hogy ahol kormánydöntésre lesz szükség azt a következő időszakban megteszik.