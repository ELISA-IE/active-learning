Nem férfit, hanem újat akar az MTV

A Magyar Televízió esti, fél nyolcas Híradójából eltűntek a műsorvezetőnők. A Népszabadság szerint azért, mert a tévé vezetése úgy véli, hogy a középkorú, érett férfiak hitelesebbek. A lap úgy tudja, hogy Pálffy István műsorvezető hónapok óta szeretett volna megszabadulni női kollégáitól. Pálffy István kijelentette, hogy semmi köze a döntéshez, de egyetért a célokkal, melyeket szolgál. A televízió azért döntött az egyszemélyes műsorvezetés mellett, mert ki szerettek volna próbálni valami újat. A kereskedelmi tévék és olvasóink szerint viszont hitelesebb és jobb, ha a férfiak mellett női híradósok is vannak.

A Magyar Televízió esti, fél nyolcas Híradójából  eltűntek a műsorvezetőnők, Varga Edit, Novodomszky Éva és Nagy Judit. A Népszabadság értesülése szerint azért, mert a tévé vezetése úgy véli, hogy a középkorú, érett férfiak hitelesek a nézők számára, és egyedül is alkalmasak a híradók vezetésére. A lap szerint a vezetők nemzetközi felmérésekre hivatkozva indokolták a döntést. A cikk azt állította, hogy Pálffy István műsorvezető hónapok óta szeretett volna megszabadulni női kollégáitól, és egyedül műsort vezetni. Ha ő nem ér rá, akkor szintén egy másik középkorú férfi, Nika György helyettesíti majd.

Pálffy: semmi közöm a döntéshez

Pálffy István szerint a Népszabadság cikke valótlanságokat állít. A műsorvezető az [origo] kérdésére elmondta, hogy tény, hogy kikerültek a női műsorvezetők az esti Híradóból, és ezt mostantól egyedül vezeti, de ennek semmi köze ahhoz, hogy hitelesek-e a nők a hírműsorokban. Pálffy István közölte, személyesen semmi köze ehhez a döntéshez, de egyetért a célokkal, melyeket szolgál. 

A televízió azért döntött az egyszemélyes műsorvezetés mellett, mert eddig mind a közszolgálati csatornán, mind a két kereskedelmi tévében férfi-nő műsorvezető párok voltak, és ki szerettek volna próbálni valami újat. A műsorvezető szerint a változás további oka, hogy kiterjesztették a híradó műsorfolymát, naponta többször jelentkeznek híradóval, mint eddig, és a női műsorvezetők más időpontokban kaptak helyet. Pálffy szerint nem azért kerültek ők a kevésbé nézett műsorsávokba, mert nők, hanem mert fiatalabbak, és kevesebb tapasztalatuk van. "Egyébként értelmesek, okosak, ígéretesek, és óriási a felelősség nekik is, hogy egyedül vezetnek műsort" - tette hozzá.     

Holub Katalin, az MTV szóvivője elmondta, hogy az egyszemélyes műsorvezetésről döntöttek, és ehhez semmi köze ahhoz, hogy férfi vagy nő a műsorvezető. A tévé közleményében kijelenti, hogy az egyszemélyes műsorvezetés idehaza újdonság, a nemzetközi gyakorlatban, a korszerű televíziózásban azonban nem egyedülálló, hogy egyetlen arca van a vezető híradónak. A közlemény szerint az MTV a nézők érdekét tartotta szem előtt akkor, amikor úgy döntött, hogy több hírösszefoglalót sugároz, és műsorvezetőinek beosztását is ehhez igazítja. 

A kereskedelmi tévék szerint hitelesek a nők

Kolosi Péter, az RTL Klub programigazgatója az [origo]-nak úgy nyilatkozott, hogy az ő tapasztalataik szerint a legjobban bevált forma, ha két műsorvezető, egy férfi és egy nő vezeti az esti híradót. Kotroczó Róbert, a csatorna hírigazgatója hozzátette, hogy egy híradós műsorvezető attól lesz hiteles, hogy korábban készített riportokat, tud kérdezni, van újságírói múltja. Az mellékes, hogy az illető férfi vagy nő.

Lóránt Gergely, a TV2 szóvivője hasonlóan nyilatkozott. "A személyiségen múlik a hitelesség"- mondta. A szóvivő közölte, náluk nagyon jól bevált az egy férfi, egy nő felosztás a Tényekben.  Az [origo] olvasói is jelezték véleményüket a kérdésről. Szerintük szomorú, hogy a Magyar Televízió esti hírműsorából eltűntek a női műsorvezetők. Ami a hitelességet illeti, egyáltalán nem tartják hiteltelenebbnek a női, mint a férfi híradósokat. Olvasóink szerint jó lenne, ha a szerkesztők mérlegelnék a döntésüket.