Szabálysértések a Quaestor nyugdíjpénztáránál

A Pénzügyi Szervezetek Állami Felügyelete kezdeményezte a Quaestor Országos Magannyugdíjpénztár elnökének a felmentését, és 300 ezer forint bírságot is kivetett rá.

A pénzügyi hatóság 2005. július 13-a és 22-e között átfogó helyszíni vizsgálatot folytatott a Qaestor Országos Magánnyugdíjpénztárnál. A felügyelet a vizsgálat során megállapította, hogy a Quaestor Országos Magánnyugdíjpénztár nyilvántartási rendszere nem alkalmas maradéktalanul a magán-nyugdíjpénztári feladatok ellátására, és a pénztárnak nincs a jogszabályban előírt végzettségű befektetésekért felelős vezetője..

A vizsgálat azt is felderítette, hogy a vizsgált időszakban a kassza nem kötött írásbeli megállapodást több pénztártaggal, holott azok befizetései már megérkeztek a pénztár számlájára. A Quaestor nem kísérte figyelemmel a foglalkoztatók elleni felszámolási eljárásokat, a tagokkal és az elhunyt tagok örököseivel történt elszámolásai nem feleltek meg a jogszabályoknak.

A felügyelet a tapasztalt jogszabálysértések miatt 300 ezer forint felügyeleti bírság megfizetésére kötelezte Májer Zsoltot, a pénztár igazgatótanácsának elnökét, és kezdeményezte felmentését. Mindezt közölte honlapján pénteken. 