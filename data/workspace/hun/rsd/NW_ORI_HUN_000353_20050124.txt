Lassabban nő a fogyasztás

A kiskereskedelmi forgalom 2004 novemberében 4,6 százalékkal bővült kiigazítatlan és 3,7 százalékkal kiigazított adatok szerint éves szinten, míg havi összevetésben 0,1 százalékkal mérséklődött - közölte honlapján a Központi Statisztikai Hivatal (KSH) hétfőn. Tavaly az első 11 hónapban 6,2 százalékkal nőtt a kiskereskedelmi forgalom. 

Az országos kiskereskedelmi üzlethálózatban, valamint a csomagküldő kiskereskedelemben január és november között folyóáron 4699 milliárd forint, ezen belül novemberben 464 milliárd forint értékű árut forgalmaztak.

A növekedés ütemének mérséklődése elsősorban az élelmiszer-kiskereskedelemmel foglalkozó üzleteknél jelentkezett. Az élelmiszer- és élelmiszer jellegű vegyes kiskereskedelem forgalma novemberben csak 0,9 százalékkal bővült az előző év azonos hónapjához viszonyítva, míg a tizenegy havi átlagos növekedés 2,9 százalékos volt.

A nem élelmiszer-kiskereskedelem értékesítése az átlagos növekedési ütemnél gyorsabban, novemberben 6,9 százalékkal, január-november 9,1 százalékkal emelkedett.