A RTL Klub a Vivával bővítené portfolióját

Tovább bővíti értékesítési portfolióit a két nagy országos kereskedelmi televíziós csatorna, az RTL Klub és a Tv 2 a több mint 60 milliárd forint forgalmú tévés hirdetési piacon - írja a Világgazdaság.

A jövő évtől már a Tv 2 értékesíti a Jetix Magyarországon működő gyermekcsatornájának reklámidejét, miközben az RTL Klub százszázalékos tulajdonában lévő R-time Kft. portfoliója 2006 elejétől a Duna Tv-vel bővül, és a Világgazdaság információi szerint előrehaladott tárgyalásokat folytatnak a Vivával is.

A tavaly, a Magyar Reklámszövetség által 63,8 milliárdosra becsült tévés reklámpiacból, a két nagy országos adó, együttesen több mint 55 milliárddal vette ki részét. A kis kábeltelevíziók piaci részesedése, egyenként, ugyanakkor még nem számottevő, nézettségük és bevételük azonban folyamatosan emelkedik, így nem véletlen, hogy az értékesítési tapasztalataikat és piaci pozícióikat felhasználva, az RTL Klub és Tv 2 is igyekszik bővíteni kereskedelmi részlegét.

Az ország legnagyobb kereskedőháza, az R-time, a tavaly - a lap meg nem erősített információi szerint - több mint 30 milliárd forintos nettó hirdetési bevételt elérő RTL Klub mellett, másik kilenc adó: a Film+, a Cool, a Minimax, a Cartoon Network, az A+, a Discovery, a Sport 1, a Sport 2 és a Hálózat Tv adásidejét értékesíti.

A Jetix gyermekcsatornájával immár öttagúvá vált a Tv 2 értékesítési portfoliója, amely nemrég az alternatív médiafelületekkel együtt, Brand Care márkanéven jelent meg. A tavaly 22,55 milliárd forintos bevétellel, történetének legsikeresebb üzleti évét záró Tv 2 portfoliójába, a főadó mellett az Írisz, a Spektrum Tv és a Club tartozik.