A börtön után óriási mulatság várta Stadlert

Szabadlábra helyezték vasárnap Stadler Józsefet, a juhászból lett milliárdos vállalkozót, akit csalásért ítéltek fogházbüntetésre. A börtönviselt vállalkozó először Akasztóra, a kissé leromlott állagú Stadler-stadionhoz, majd onnan a közeli Hartára, édesanyjához hajtatott. Stadlert este több száz barátja várta egy kiskőrösi vendéglőben, ahol hajnalig folyt a dínomdánom.

Az egykori akasztói juhászból lett vállalkozót pontosan nyolc órakor engedték ki a kecskeméti börtönből, ahol négy és fél éves börtönbüntetését töltötte, de jó magaviselete miatt, büntetésének kétharmadának letöltése után szabadlábra helyezték. Stadler Józsefet adó- és áfa-csalásért, jogosulatlan áfa-visszaigénylésért ítélte a Legfelsőbb Bíróság 2003 februárjában jogerősen négy és fél év fogházbüntetésre.

Stadlert rajongója és hűséges barátja, Szabó János, az akasztói Bika Kocsma tulajdonosa várta a fogház kijáratánál, egy hatalmas palack pezsgővel és egy üveg 2000-es évjáratú "Stadler József cabernet-vel". "Reméljük, Jóska szabadulásával munkahelyek teremtődnek Akasztón, amikor ő még fénykorában volt, százak dolgoztak neki, különösen akkor, amikor a stadion épült" - emlékezett Szabó. 

A kecskeméti börtöntől - nyaktörő sebességgel, a jeges, nyálkás úton helyenként 140 km/órás sebességgel száguldva - először a leromlott állapotú, még ma is 70 százalékos tulajdonában lévő akasztói Stadler FC stadionhoz hajtatott. Innen a szomszédos Hartára - a vállalkozó édesanyjának házához - vezetett az autókonvoj útja.

Eközben a kiskőrösi Fortuna étteremben már javában készült az ünnepi vacsora. Doró Ernő tulajdonos, a szervező bizottság elnöke elmondta, hogy egy 240 kilós borjút vágtak le a mintegy háromszáz fős vendégseregnek. Ha pedig valaki még többre vágyott, az bátran lakmározhatott a negyven kilónyi pacalból.

A fogház nem túl szigorú szabályai lehetővé tették, hogy Stadlert legutóbbi két születésnapját is a Fortunában ünnepelje. Stadler délután fél négy körül érkezett meg a Fortunába, karján kedvesével, a nála 20 évvel fiatalabb Sági Elvirával, akivel börtönévei alatt szerettek egymásba. Stadler a börtönéveit nem lógta el: megtanult internetezni, kertészkedni és parkettát gyártott. Mindenekfölött pedig rabként szeretett bele és szerezte meg kedvesét, Elvirát. Szerelméről Stadler így nyilatkozott a Blikknek: "Szeszfőzdéje volt, és dolgozott nekem. Úgy egy éve beüzent, és megküldte a telefonszámát. Utána már sínen voltunk. Hetente egyszer felhívtam, és fokozatosan belecsempésztem magam az életébe."

"Mindenütt jó, de legjobb szabadlábon" - jegyezte meg Stadler a Fortunában. A hangulat egyre jobb lett, rázendített a Svédországból meghívott egyszemélyes zenekar. Megérkezett Sándor István, a Stadler FC egykori edzője és a helybéli hírességek, köztük a szépségkirálynő-választásokat szervező, Szamuráj becenevű Antalovics János is.

A sportmecénásként is országszerte ismert akasztói nagyvállalkozó ellen 1995-ben indult nyomozás, a vád szerint társaival több mint 2 milliárd forint kárt okozott az államnak a kilencvenes évek első felében csalással, adócsalással, jogosulatlanul igénybe vett áfa-visszaigényléssel, illetve exporttámogatással, továbbá a társasági adó fiktív költségszámlák segítségével történő csökkentésével.

Stadler Józsefet 1998-ban - első fokon - a Bács-Kiskun Megyei Bíróság 9 év börtönre ítélte, és egyúttal előzetes letartóztatásba helyezte. A következő évben azonban a Legfelsőbb Bíróság felderítetlenség, illetve eljárási szabálytalanságok miatt új eljárást rendelt el. A Bács-Kiskun Megyei Bíróságon megismételt elsőfokú eljárás során a korábbitól eltérő összetételű bírói tanács újra kimondta Stadler József bűnösségét és 5 év 6 hónap börtönbüntetéssel, valamint 2 millió forint pénzbüntetéssel sújtotta. A fellebbezéseket követően a Legfelsőbb Bíróság 2003 februárjában kihirdetett jogerős ítéletében 4 év 6 hónapra enyhítette Stadler József büntetését.

Stadler pár hete azt nyilatkozta: szabadulása után egészségmegőrzéssel, gyógyító és rehabilitációs tevékenységgel, családsegítéssel, gyermek- és ifjúságvédelemmel, sporttal foglalkozó, nemrég bejegyzett alapítványa fontos szerepet játszik majd a jövőjében. A Blikknek egy pár napja azt mondta: ahogy szabadul, megpróbálja visszaszerezni odalett ingatlanjait, rendbe teszi stadionját, folytatja a nagykereskedelmet, viszi tovább az éttermeit és építőipari vállalkozásba is kezd.

Ch. Gáll András