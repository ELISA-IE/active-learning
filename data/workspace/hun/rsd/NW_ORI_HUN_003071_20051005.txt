Óriási turult állítanak 30 millióért a XII. kerületben

Ungár Klára és Kecskés Márton SZDSZ-es politikusok szerint a XII. kerület törvénytelenül épít turulmadaras emlékművet a Böszörményi és az Istenhegyi út sarkán. Szerintük Mitnyan György polgármester (Fidesz) annak ellenére kezdte el építtetni a hat méteres szobrot, hogy a Fővárosi Közgyűlés tavasszal elutasította a terveit. A két politikus attól is tart, hogy a helyszín a neonácik kedvelt találkozóhelye lesz. A polgármester külföldön van.

Csaknem öt méteres szárnytávolságú turulmadarat ábrázoló szobor állításába kezdett a XII. kerület, amely a második világháború helyi áldozatainak állít emléket. Az SZDSZ szerint törvényellenes az építkezés, mert a Fővárosi Közgyűlés nem hagyta jóvá a szoborállítást. Köztéri emlékmű felállításához ugyanis jóváhagyásra van szükség. A főváros sajtóosztályán kérdésünkre megerősítették, hogy tavasszal a közgyűlés elutasította Mitnyan György (Fidesz) kerületi polgármester szoborállításra vonatkozó javaslatát.

Az építkezésről - ami az Istenhegyi út és a Böszörményi út sarkán valóban zajlik - csak pár napja szereztünk tudomást - mondta Ungár Klára, az SZDSZ kerületi képviselőjelöltje. Az SZDSZ-esek rengeteg szórólapot készítettek, mert szerintük a lakosság sem tud az építkezésről, ami 30 millióba kerül, és a polgármester már október 22-én át szeretné adni.

Ungár és Kecskés Márton, a kerület SZDSZ-es önkormányzati képviselője szerint nem csak ez a baj az emlékművel. Attól félnek, hogy a neonácik kedvelt találkozóhelye is lesz a turulmadár szobra. "Ráadásul 2005-ben nem szokták turulok szobrait közterekre állítani" - fogalmazott Kecskés Márton, aki szerint "ízléstelen és gyalázatos" az, hogy turulmadár szobra alá akarják bevésni a második világháborúban meghaltaknak a nevét. "A turul annak a kornak a jelképe volt, amelynek ezek az emberek áldozatai voltak" - fogalmazott Kecskés.

Ungár és Kecskés azt szeretnék, ha sikerülne utólag lebontatni a szobrot, és "minden jogi eszközt" is megragadnak ennek érdekében, valamint a Közigazgatási Hivatalhoz fordulnak.

Megpróbáltuk megszólaltatni Mitnyan György polgármestert, de a kerületi önkormányzatnál azt mondták: külföldre utazott, és hétfőig senki nem nyilatkozhat helyette. A sajtóreferens is csak ennyit közölt az [origo]-val. Az áprilisi közgyűlésen többek között az emlékmű helyszínét kifogásolták a képviselők, mert többük szerint nem alkalmas emlékműállításra. Mitnyan akkori felszólalásában azt mondta: "aki ismeri a Hegyvidéket és az alsó rész tereit, az tudja, hogy a második világháború idején ez a térség volt leginkább a harcok színtere, ezek a tömbök többször cseréltek gazdát, s a véráldozatok tekintetében is leginkább ez a rész sínylette meg a világháború küzdelmeit". A szobrot művészi szempontból is elismerte a szakmai zsűri. A Fővárosi Közgyűlés végül mégis elutasította a tervet.

A turulmadár az Árpád nemzetség "őse", totemállata volt. Álmos vezér a mondák szerint úgy született, hogy anyját, Emesét egy turulmadár termékenyítette meg. A sámánok, táltosok lelke turul képében szállt a túlvilágra, hogy a megtudja a jövőt a szellemektől. A "Szent István kardját" csőrében tartó madár az ország védelmére való készséget fejezi ki, első királyunk hagyományainak őrzőjeként. A turul a Madárani Egyesület szerint a kerecsensólyommal azonosítható.