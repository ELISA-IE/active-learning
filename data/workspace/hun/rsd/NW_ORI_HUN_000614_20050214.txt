Gagyi riasztókkal védekezünk szén-monoxid-mérgezés ellen

Az utóbbi időben szinte minden hétre jutott az országban egy szén-monoxid-mérgezés, csak novemberben több mint húszan kerültek kórházba emiatt. Így egyre többen kezdtek érdeklődni a szén-monoxid-jelző berendezések iránt, több helyen jelentek meg hirdetések, melyek rendkívül olcsó riasztókat kínálnak. Szakértők szerint azonban ezek az olcsó készülékek hamar elromlanak, és a család, amelyik azt hitte, hogy a riasztó megvásárlásával biztonságban van, ugyanúgy ki van téve a mérgezés veszélyének, mint előtte.

Csak novemberben több mint húszan kerültek kórházba az országban szénmonoxid-mérgezés miatt. November 9-én Gyöngyössolymoson egy 36 éves nő és 14 éves fia halt meg szénmonoxid-mérgezés miatt, majd alig egy hónappal később Szegeden egy 9 és egy 10 éves gyereket kellett kórházba szállítani ugyanilyen okból. Az egyik esetben az okozta a bajt, hogy a szél visszafújta az épületbe az égésterméket, s ettől lettek rosszul a lakók, Szegeden pedig a néhány éve bekötött gázkazánon keresztül a kéménybe jutó égésterméket a páraelszívó jutatta vissza a lakótérbe. 

Mivel az utóbbi időben szinte minden hétre jutott egy szénmonoxid-mérgezés, egyre többen kezdtek érdeklődni a szén-monoxid-jelző berendezések iránt. Több helyen jelentek meg hirdetések, melyek olcsó berendezéseket kínálnak. Átlagosan nyolcezertől harminc-negyvenezer forintig terjedő áron kaphatók olyan riasztók, amelyek jelzik a veszélyt. Sok helyen pedig még ennél is olcsóbban, négy-ötezer forintért kínálnak készüléket. Szakértők szerint ezek az olcsó készülékek hamar elromlanak, és a család, amelyik azt hitte, hogy a riasztó megvásárlásával biztonságban van, ugyanúgy ki van téve a mérgezés veszélyének, mint előtte.

Hegedűs Ferenc, a Pest Megyei Kéményseprő Vállalat főmérnöke az [origo]-nak elmondta, hogy tapasztalataik szerint a riasztókészülékek "általában működnek". A főmérnök szerint nemcsak azért éri meg egy kicsit drágább készüléket venni, mert az megbízhatóbb, hanem azért is, mert a modernebb darabok nemcsak beriasztózzák a lakást, hanem automatikusan le is állítják a gázkészüléket. Hegedűs Ferenc szerint a riasztás önmagában kevés, mert ha a lakók alszanak, vagy hangosan tévéznek, nem biztos, hogy időben felfigyelnek rá.

A modernebb készülék azonban akár húszezer forinttal is többe kerülhet, mint a hagyományos. Nyugat-Európában nem is használják már a régebbi típusú riasztókat. A főmérnök szerint az esetek túlnyomó részében a mérgezéseket nem a kémények rossz állapota okozza, hanem a gázkészülékek rendszeres karbantartásának hiánya. "Évente egyszer elég lenne ellenőrizni őket, ez nem is kerül sokba, mindössze néhány ezer forint" - fogalmazott. Hegedűs Ferenc szerint ezt az ellenőrzést, mivel életeket menthet, kötelezővé kellene tenni.