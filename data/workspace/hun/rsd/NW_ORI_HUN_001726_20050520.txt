Hajtóvadászat indul az útonállók ellen

Az elmúlt években elkövetett valamennyi "útonállás jellegű" rablótámadás elkövetőinek felkutatását kapta feladatul a Nemzeti Nyomozó Iroda e héten felállított különleges egysége. A rendőrök összefüggést keresnek korábbi rablások és a Tescónál történt támadás között - írja a Népszabadság.

Arra kérte a Nemzeti Nyomozó Iroda vezetőjét Bene László országos rendőrfőkapitány, néhány évre visszamenően nézzék át a felderítetlen fegyveres rablótámadások aktáit. Ellenőrizzék, hogy kimutatható-e összefüggés a múltbeli rablások és a budaörsi Tesco áruháznál a Group 4 Kft. pénzszállítói ellen szombaton végrehajtott támadás között. A nyomozócsoporttól a budaörsi rablás tetteseinek kézre kerítése mellett az útonállás jellegű fegyveres rablások visszaszorítását is reméli Bene László - írja a Népszabadság. 

Kecskeméti Sándor, a Group 4 ügyvezetője a lapnak elmondta: a jelenlegi jogszabályok nem kedveztek a pénzszállító cégeknek. Az olykor tíz- vagy százmilliókat rejtő pénzeszsákokat szállító cégek nem tarthatnak nagy tűzerejű puskákat - noha ma már a pénzszállítók elleni támadások többségét gépfegyverekkel és gránátokkal felfegyverkezett bandák hajtják végre -, még a pisztolyukat is rejtve, a ruházatuk alatt kell hordaniuk.