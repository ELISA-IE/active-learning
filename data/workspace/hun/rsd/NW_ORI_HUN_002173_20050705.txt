Megbocsátják a hűtlenséget a magyarok

A magyarok több mint fele hajlamos megbocsátásra hűtlenkedő társával szemben - derült ki egy nemzetközi felmérésből. A közép-európaiakról általában elmondható, hogy könnyedebben veszik a félrelépést, mint a nyugati országokban élők. 

A magyarok szeretik a testi szerelmet és időnként hajlandóak megbocsátani félrelépő párjuknak - derült ki a GfK Custom Research Worldwide és a Wall Street Journal közös felméréséből. A magyarok több mint fele hajlamos a megbocsátásra, ha párjáról kiderül, hogy megcsalta. Ez az arány meghaladja az európai átlagot. A férfiak sokkal inkább zokon veszik a megcsalatást, mint a nők: a férfiak 37 százaléka nem lát semmilyen enyhítő körülményt a partner félrelépése esetén, míg a nők közül csak minden harmadik vélekedett így.

Európa nyugati országaiban általában szigorúbban ítélik meg a házastársi hűtlenséget, mint Közép-Európában: az előbbi országokban a válaszadók 39 százaléka tartja megbocsáthatatlannak a félrelépők vétkét, az utóbbiban viszont a megkérdezettek csak 34 százaléka osztja ezt a véleményt. 

A szexuális élet gyakoriságáról szinte egységesen vélekednek az Európa-szerte megkérdezettek: legnagyobb arányban heti 2-4 alkalmat tartanak megfelelőnek. Magyarországon szinte minden második ember tartozik a 2-4 alkalmat preferálók táborába. A férfiak 52 százaléka vágyakozik heti 2-4 együttlétre, a nőknek viszont csak 44 százaléka tartja ezt optimálisnak. 50 fölött pedig azok vannak többségben, akik heti egy alkalommal is beérik.