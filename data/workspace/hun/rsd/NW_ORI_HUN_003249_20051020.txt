Alsónadrágban tiltakoztak a Westend előtt

A bekamerázott bolti próbafülkék, mosdók, öltözők ellen tiltakozott a Társaság a Szabadságjogokért nevű civil szervezet, amikor két aktivistája ruhapróbát imitálva átöltözött egy oldalfalak nélküli ál-próbafülkében, a Westend előtt. A bevásárlóközpontban megkérdezett üzletvezetők nem tudtak az akcióról, de szerintük sem a kukkolás a  tolvajfogás módja.

Semmit sem takart az a mindössze néhány lécből összetákolt ál-próbafülke, amelyben egy átlagos bolti ruhapróbát játszottak el a Társaság a Szabadságjogokért (TASZ) aktivistái. Így a bámészkodók és járókelők pontosan annyit láttak az esetből, amennyit egy ruházati boltban lévő próbafülkébe felszerelt kamera: vagyis mindent. A bejelentett akciót - még elindítása előtt - négyszer próbálták megakadályozni a Westend biztonsági őrei.

"Ez a gyakorlat durván sérti az emberi méltóságot, ami az egyik legfontosabb alapjog" - mondta az [origo] kérdésére Földes Ádám, a TASZ adatvédelmi programvezetője. Szerinte a bekamerázott próbafülkék helyett, a ruházati üzleteknek számos más módszer áll rendelkezésükre, hogy meggátolják a lopásokat. Például biztonsági őröket alkalmazhatnak, vagy mágneses lopásvédelmi rendszereket használhatnak "A próbafülkébe szerelt kamera nagyon durva módszer" - tette hozzá.

Az Alkotmánybíróság (AB) október elején - immár második alkalommal - alkotmányellenesnek minősítette az úgynevezett vagyonőrtörvényt, amely "az elektronikus úton történő megfigyelés"-sel kapcsolatban túlságosan megengedő volt. A határozat kimondja, hogy "az így végzett megfigyelés a magánélethez való jog sérelmén túl az emberi méltósághoz való jogot általában is érintheti. A magánszféra lényegi fogalmi eleme éppen az, hogy az érintett akarata ellenére mások oda ne hatolhassanak be, illetőleg be se tekinthessenek."

"A mi boltunkban egyáltalán nincs kamera, de ha lenne, az sem nyújtana tökéletes védelmet a tolvajok ellen. Aki profi, az úgyis elviszi, amit akar" - mondta fejcsóválva Kovács Roland, az egyik világcég magyarországi üzletének vezetője. A Westend egyik legnagyobb alapterületű ruházati boltjában van biztonsági őr, "mágneses áruvédelmi csipogó", valamint a boltvezető elárulta, hogy a nagyobb értékű ruhákban (bőrdzsekik, kabátok) elrejtenek "mágnescsíkokat" is. A TASZ akciójáról nem tudott, de a bekamerázott fülkéknek ő sem híve.

Ugyanúgy meglepődtek egy másik híres ruházati cég eladói is ezen a gyakorlaton, holott az ő üzletük - a ruhák feletti tér - be van kamerázva. "Akkor, ott látni lehet, amint az ember levetkőzik?" - kérdezte egyikük. A szintén a Westendben lévő üzlet vezetője név nélkül elmondta, hogy ő be se menne olyan üzletbe, ahol a próbafülke tetején kamera figyeli a ruhapróbát. Hozzátette: "Szerintem ezzel az eljárással egyértelműen vásárlókat lehet veszíteni."