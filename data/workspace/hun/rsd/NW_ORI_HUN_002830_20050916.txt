Bűnmegelőzésre készítenek fel Szolnokon

Ingyenesen tanulhatnak a családon belüli erőszakról, a fiatalkori bűnözésről és a kábítószerrel kapcsolatos bűncselekményekről az érdeklődők a Szolnoki Főiskolán, a BM Bűnmegelőzési Akadémia egyik regionális oktatási központjában. A szolnoki Bűnmegelőzési Szabadegyetem előadássorozata októberben kezdődik.

Bűnmegelőzési szabadegyetem indul októbertől a Szolnoki Főiskola, a Jász-Nagykun-Szolnok Megyei Rendőr-főkapitányság és a BM Rendészeti és Bűnmegelőzési Intézet közös szervezésében. Október elseje és december tizedike között négy, egyenként négy órás előadás lesz szombatonként. Az érdeklődők ingyenesen vehetnek részt a programsorozaton. Aki mind a négy alkalommal megjelenik, és sikeresen kitölt egy tesztlapot, tanúsítványt kap a szabadegyetem elvégzéséről.

A BM Bűnmegelőzési Akadémia további hét régióval, valamint Budapesttel kötött együttműködési megállapodást, mellyel a szolnokihoz hasonló felnőttképzéseken kívül azt szeretnék elérni, hogy a főiskolai és egyetemi hallgatók alapképzésben, kreditpontokat érő választható tantárgyként hallgathassanak bűnmegelőzést. "Az a célunk, hogy az értelmiségi képzés részét képezzék a közbiztonsági és bűnmegelőzési tantárgyak" - tudtuk meg Dr. Molnár Zsolt rendőr őrnagytól, a BM Bűnmegelőzési Akadémia vezetőjétől. Szegeden, Miskolcon, Nyíregyházán, Pécsett, Sopronban, Szolnokon, Veszprémben és Székesfehérvárott alakultak erre a célra regionális oktatási központok.

"A bűnmegelőzésben a hangsúly egyre jobban áttevődik a rendőriről a társadalmira, amit a helyi önkormányzatoknak kell segíteni" - mondta Bozorádi János rendőr őrnagy, a Szolnoki Rendőrkapitányság alosztályvezetője a szabadegyetem sajtótájékoztatóján.

Önkormányzat-rendőrség-bűnmegelőzés címmel tartja az első előadást Dr. Dános Valér rendőr dandártábornok, a BM Rendészeti és Bűnmegelőzési Intézet vezetője. A későbbiekben szó lesz a a kábítószerrel kapcsolatos bűncselekményekről, a gyermekkori devianciákról, a fiatalkori bűnözésről és a családon belüli erőszakról is. Az utóbbi három témáról Dr. Ranschburg Jenő pszichológus, a Szolnoki Főiskola egyetemi tanára beszél a hallgatóságnak.

A főiskola közepes nagyságú, hetven fő befogadására alkalmas termet jelölt ki az előadások helyszínének. "Nem annyira a főiskolások jelentkezésére számítunk, bár természetesen ők is tudnak az előadássorozatról, hanem inkább önkormányzati dolgozókra, civil szervezetek képviselőire. Olyanokat várunk, akiknek kapcsolata lehet a bűnmegelőzéssel és érdeklődnek a téma iránt" - mondta Fejes Edina, a Szolnoki Főiskola társadalomtudományi tanszékének koordinátora az [origo]-nak. Fejes szerint a programsorozat a Mindentudás Egyeteméhez fog hasonlítani. A moderátor közreműködésével zajló előadások után a hallgatók kérdéseket tehetnek fel, és lehetőség lesz videófelvétel készítésére is.