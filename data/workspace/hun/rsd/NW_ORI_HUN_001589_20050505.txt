Nem vihetik apjához a megvert fiút a rendőrök

Továbbra is él az a bírósági végzés, mely szerint vissza kell vinni a tizenegy éves kisfiút Németországba az apjához, aki bántalmazta. A végzést azonban nem hajthatja végre a rendőrség, mert az erre vonatkozó határozatot megsemmisítették. Sebestyén így gyakorlatilag biztonságban van Magyarországon, amig a gyermekvédelmi szervek megoldják az ügyét. 

A bírósági végzés értelmében vissza kellene vinni Németországba a tizenegy éves Sebestyént, akit apja korábban súlyosan bántalmazott. A végzést azonban nem lehet végrehajtani, a Pesti Központi Kerületi Bíróság ugyanis megsemmisítette a kisfiú kitoloncolására vonatkozó határozatot. Sebestyén így gyakorlatilag biztonságban van, amíg a gyermekvédelmi szervek elintézik az ügyét - tájékoztatta az [origo]-t Morvai Krisztina, a Női és Gyermekjogi Központ vezető jogásza. 

A kisfiú visszavitelére vonatkozó végzés ellen az anya hiába nyújtott be kétszer is perújítási kérelmet. A Női és Gyermekjogi Központnak csak annyit sikerült elérnie, hogy karhatalommal ne kényszeríthessék Sebestyént, hogy térjen vissza apjához, ami ellen korábban úgy próbált tiltakozni, hogy öngyilkossággal fenyegetőzött. 

Ebben a helyzetben a Hágai Egyezmény és a gyermekvédelmi törvény szerint is a gyermekvédelmi szerveknek kell elkezdeniük foglalkozni az üggyel - mondta Morvai. A gyermekvédelmi eljárást maga a kisfiú indította el, amikor felvetette a jegyzőkönyvet a gyámhatóságnál. A szakemberek felveszik a kapcsolatot az ügy érintettjeivel, köztük az apával, és békés megoldást próbálnak találni. Morvai szerint más országokban büntetőeljárás is indulna a bántalmazó, vagyis az apa ellen. 