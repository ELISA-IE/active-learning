Pápamarcipánnal üzletel Ratzinger szülőfaluja

Joseph Ratzinger szülőfaluját a választások óta valósággal megszállta a nemzetközi média. A 2500 fős kis bajor hegyi faluban jelenleg minden lakosra átlagosan négy újságíró jut, a helyiek egyre rutinosabban válaszolnak a naponta számos alkalommal feltett azonos kérdésekre. Például mindig elmondják, hogy Ratzinger mindössze kétéves koráig lakott a faluban, ahol újabban kis ehető Ratzinger- marcipánfigurákat is lehet kapni.

XVI. Benedek pápa szülőfaluja, Marktl am Inn nevét a pápaválasztás előtt jobbára csak azok a turisták ismerték, akik a helyi vonatjáratok kuszasága miatt véletlenül odavetődtek, és hosszabb-rövidebb időt voltak kénytelen eltölteni a következő csatlakozásra várva. A pápaválasztást követő két nap során azonban a nemzetközi média tudósítói valósággal megszállták a kis bajor hegyi falut. Jelenleg a 2500 fős Marktl am Innben minden lakosra átlagosan négy újságíró, fotóriporter vagy operatőr jut.

A helyi boltosok amennyire csak lehet, megpróbálják kihasználni a hirtelen jött forgalomnövekedést, azáltal is, hogy termékeik nagy részét átkeresztelték. A boltokban most "Ratzinger-gyümölcslepényt",  a korábbi snapsz helyén "Benedictus-párlatot" lehet kapni, és az egyik helyi pékségben minden vásárló egy ehető pápa-marcipánfigurát is kap ajándékba. A BBC idézi az egyik helyi árust, aki szerint: "Örülünk az újságíróknak és a turistáknak, de most már az igazi az lenne, ha a zarándokok jönnének".

Azonban a helyiek boltba, postára vagy gyógyszertárba sem tudnak eljutni anélkül, hogy útközben ne kelljen legalább egy nyilatkozatot adniuk. Az utcán kószáló riporterek rendszerint egymást is megszólítják, és a BBC szerint Martl am Inn főutcáján mostanában a leggyakrabban elhangzó mondat így hangzik: "bocs, de én is újságíró vagyok".

A BBC szerint a környéken nehéz olyan falut találni, amelyik ne követelhetné magának a "Ratzinger faluja" nevet, mivel Ratzinger apja nyughatatlan lélek volt, aki nem tudott megmaradni sokáig egy helyben. A kis Ratzinger számos faluban élt és tanult a környéken. Később bíboros korában többször is Traunsteint nevezte otthonának.