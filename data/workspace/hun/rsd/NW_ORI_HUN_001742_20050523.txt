Negyedmillióba kerül a soron kívüli rákvizsgálat

A legkorszerűbb onkológiai vizsgálatot eddig csak Debrecenben, hosszas várakozás után lehetett elvégeztetni. Magánbefektetők most Budapesten is nyitnak egy PET-központot. A vizsgálatra húszezer embernek lenne szüksége, de közülük vélhetően csak kevesek lesznek képesek kifizetni érte 250 ezer forintot.

Június első heteiben megnyílik Budapesten az ország második PET (pozitron-emissziós tomográf) központja. Eddig egyetlen ilyen központ létezett, ezért mindenkinek Debrecenbe kellett utaznia, akinek a legkorszerűbb onkológiai vizsgálatra volt szüksége. A debreceni PET-központban több hét a várakozás idő. Szakemberek számításai szerint körülbelül 20 ezer embernek - a regisztrált rákbetegeknek - lenne szüksége erre a vizsgálatra, a debreceni gépen azonban évente csak 800-1000 beteg kivizsgálását tudják elvégezni.

A PET segítségével pontosabb képet kapnak a daganatokról, azok kiterjedéséről, így akár el lehet kerülni radikális műtéteket is. A kezelések után pedig nagyobb biztonsággal tudják megmondani, hogy amit látnak, maradék daganat, kiújulás vagy a jól sikerült beavatkozás eredménye. A készülék képes a kicsi, más módszerrel nem vagy csak nehezen kimutatható áttétek felderítésére is. 

Korábban hosszas viták folytak arról, hogy ki szerezhet jogot arra, hogy PET-központot nyisson. A jelenlegi rendszerben senki nem kerülhet sorra hamarabb azért, mert ki tudja fizetni a költségeket. Gyurcsány Ferenc miniszterelnök az egészségügyet érintő 21 új kormányzati lépés kapcsán ugyanakkor kijelentette: a kormány célja az, hogy senki ne kényszerüljön várakozásra, miközben ki tud fizetni egy kezelést. A miniszterelnök példának a PET-vizsgálatokat említette. Az Egészségügyi Minisztériumban egyetértenek a miniszterelnök felvetésével. Szerintük, aki megteheti, hogy kilép a várólistáról, annak meg kellene adni a lehetőséget, persze csak ha szakmailag indokolt. 

A XI. kerületi Budafoki úton nyíló új központban eleinte fizetni kell a vizsgálatért, később - az üzemeltetők reményei szerint - az OEP is beszáll a vizsgálatok finanszírozásába. A vizsgálatok várhatóan június 20. körül indulhatnak el - tudtuk meg a központ orvos igazgatójától, Lengyel Zsolttól. Az egész testre kiterjedő vizsgálatért 250 ezer forintot kell majd fizetni. Azok számára, akiknek nagyon fontos a vizsgálat, de pénzük nincs rá, a gépet megvásárló és üzemeltető kft. létrehoz egy alapítványt is, ahová több tízmillió forintot fizetnek be, és várják cégek, magánszemélyek felajánlásait is. 

A fizetős megoldás csak átmeneti lehet, nem ez a jövő útja - mondta az [origo]-nak Szűcs Miklós, az Onkológiai Szakmai Kollégium elnöke. Szerinte sokkal több PET-központra van szükség, a vizsgálatokat pedig az OEP-nek támogatnia kell. A szakember tapasztalatai szerint Magyarországon nem jellemző, hogy a betegek fizetni tudjanak a költséges vizsgálatokért. Az [origo] által megkeresett, rákbetegekkel foglalkozó szervezetek vezetői szintén így vélekednek. Sok rákbeteg rokkant, táppénzen van, nincs 250-300 ezer forintja egy vizsgálatra - mondta a Rákbetegek Országos Szövetségének elnöke, Nikéné Bodor Mária. Nagyon szűk réteg tud ekkora összeget áldozni erre, ők pedig eddig is elmentek külföldre kivizsgáltatni magukat - tette hozzá. 