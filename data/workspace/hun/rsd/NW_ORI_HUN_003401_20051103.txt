Sokan megússzák a börtönbüntetést

Tavaly decemberig több mint 41 ezer embernek kellett jogerős ítélet miatt megkezdenie a szabadságvesztés letöltését, közülük azonban 8310 mégis szabadlábon van. Több száz elítélt neve az ellenük kiadott bírói elfogatóparancs ellenére sem szerepel a rendőrség körözési nyilvántartásában - írja a Népszabadság.

Az ügyészség vizsgálata szerint tavaly a jogerősen szabadságvesztéssel büntetett elítéltek ötöde nem kezdte meg büntetése letöltését - írja a Népszabadság. Borbély Zoltán, a Legfőbb Ügyészség szóvivője a Népszabadságnak elmondta: a helyzet 2002-höz képest kissé javult ugyan, de ismét bebizonyosodott, hogy a különféle hatóságok eltérő nyilvántartási rendszereinek és adminisztrációs hibáknak köszönhetően évente néhány száz, jogerősen elítélt bűnelkövető elkerülheti a büntetést.

A jogerősen kiszabott szabadságvesztést le nem töltőknek szinte kivétel nélkül rövid időtartamú fogház- vagy börtönbüntetés letöltésére kellene bevonulniuk, illetve pénzbüntetésüket vagy közmunkájukat váltották át letöltendő szabadságvesztésre. A többségnek azonban nem tudják kézbesíteni a börtönbehívóját, mert ismeretlen helyen tartózkodik. Ilyenkor elfogatóparancsot adnak ki az elítélt ellen, akinek az adatai ezzel elvileg bekerülnek a rendőrség körözési rendszerébe. A gyakorlat ezzel szemben az, hogy 2002-ben például a 10317 jogerősen szabadságvesztésre ítélt bűnelkövető közül csak 9449 volt azonosítható.