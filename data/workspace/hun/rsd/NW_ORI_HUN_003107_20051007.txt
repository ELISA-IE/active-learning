Kapacitást bővít és fejleszt az Alkaloida

A Magyarországon és az Egyesült Államokban vásárolt gyógyszergyáraira alapozva kíván világszerte terjeszkedni a Sun Pharma, amely néhány hónapja vásárolta meg az Alkaloidát. Az indiai gyógyszergyár fejlesztéseket és kapacitásbővítést tervez a tiszavasvári társaságnál. Az elképzelések között esetlegesen új saját termékek piacra dobása is szerepel.

A Magyarországon és az USA-ban vásárolt gyógyszergyáraira alapozva kíván világszerte, de főképp Európában és Amerikában kíván terjeszkedni az indiai Sun Pharma - olvasható pénteken a Világgazdaságban. India egyik legnagyobb gyógyszergyára a magyar Alkaloidát és az amerikai Caracót a szintén amerikai Valeant Pharmaceuticalstól vásárolta meg néhány hónapja, együtt körülbelül 10 millió dollárért. 

A Sun sokat vár az Alkaloidában kifejlesztett hatóanyagoktól ugyanúgy, mint az ott készülő gyógyszerektől. A Tiszavasváriban működő cég egyike a világ azon kevés gyógyszergyárának, amelyeknek ellenőrzés alatt hatóanyagok és készítmények (morfin, morfin- és kodeinszármazékok) előállítására van jogosítványa. Gyárából származik a világ orvosi célú morfingyártásának körülbelül tizede, az európai morfin előállításnak pedig 30 százaléka. 

Az Alkaloida jelentős, egyes termékek esetében több száz tonnás mennyiségben állít elő szerves és szintetikus gyógyszerhatóanyagokat és intermediereket is. Üzemeiben évtizedek óta készülnek alapanyagok maláriaellenes gyógyszerekhez és nyugtatókhoz is. Az utóbbi években az előzőeknél jóval bonyolultabb és nagyobb értékű gyógyszerhatóanyagok előállításába is belefogott. Gyógyszergyártása részben nagy nemzetközi gyógyszergyárakkal kötött licencmegállapodásokon alapul. Árbevétele 20 millió dollár körül alakult az elmúlt években. 

Mindez azonban a múlt, a nemzetközi terjeszkedés érdekében tovább kell lépnie. Korábban az indiai anyavállalatnál már szó volt a tiszavasvári gyár kutató-fejlesztő laboratóriumának újraindításáról. Most viszont tényként közölték: 450 fős kutatóközpont (szerkezetelemző, szintetikus kémiai és műszerezési) laboratóriumait idővel bővítenék. Növelik és fejlesztik a tiszavasvári és az amerikai gyár kapacitását is, ennek alapján várható, hogy új saját termékekkel is meg kíván jelenni a gyár. 

A magyarországi cég és az indiai anyavállalat szervezeti felépítésének összehangolása jelenleg is folyamatban van. 

Az USA-ban a generikus krémek, ecsetelők és más termékek piacán hódítana elsősorban a Sun Pharma. Ottani, 35 fős bázisa, a nemrég megvett Caraco az ohioi Bryanban található. Az egyesült államokbeli forgalmazás a Caracón keresztül történik majd. A Sun Pharma ki kívánja használni a felvásárlásokkal nyílt szinergialehetőséget, azaz, hogy a megvásárlandó ömlesztett termékből indiai gyógyszergyárakban állít elő készterméket, amelyeket azután az említett Caracón keresztül juttat el az amerikai piacokra.