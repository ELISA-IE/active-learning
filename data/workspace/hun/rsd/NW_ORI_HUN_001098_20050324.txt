A legfelsőbb bíróság elutasította az agykárosodott nő életbentartását

Az amerikai legfelsőbb bíróság nem kívánt beleavatkozni az agykárosodott nő ügyébe. Ezzel elutasította a szülők kérését, hogy a korábbi bírói döntést megváltoztatva rendelje el a lányuk mesterséges táplálását.

Elutasította az amerikai legfelsőbb bíróság csütörtökön Terri Schiavo szüleinek kérését, hogy rendelje el agykárosult lányuk mesterséges táplálásának felújítását. A bíróság szűkszavú, indoklás nélküli egyoldalas végzésben jelentette be, hogy nem óhajt beavatkozni az ügybe. 

A 15 éve ébrenléti kómában fekvő 41 éves nőt tápláló gyomorszondát a múlt pénteken zárták el bíró döntés alapján a férj kérésére, aki szerint Terri Schiavo nem akarna ilyen állapotban életben maradni. Michael Schiavo 1998 óta pereskedik felesége szüleivel, akik nem fogadják el azt a többségi orvosi szakvéleményt, hogy lányuk maradandó vegetatív állapotban van. 