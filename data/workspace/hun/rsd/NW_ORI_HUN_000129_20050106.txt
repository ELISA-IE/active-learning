AIDS-ben halt meg Mandela fia

AIDS-ben halt meg Nelson Mandela volt dél-afrikai elnök és polgárjogi harcos fia. Gyermeke halála kapcsán az egy éve visszavonult politikus ismét felszólította a dél-afrikai hatóságokat: ne tekintsék tabunak az AIDS-t, és fokozzák a kór elleni küzdelmet.

AIDS végzett Nelson Mandela fiával. Makgatho Mandela, a Dél-Afrikai Köztársaság volt elnökének fia 54 éves volt. A volt elnök sok nyilvános szereplését lemondta az utóbbi időben, hogy minél több időt tölthessen beteg fiával.

"Adjunk nyilvánosságot a HIV-nek és az AIDS-nek. Ne rejtsük el. Ez az egyetlen módja annak, hogy egyszerű betegségként tüntethessük fel" - nyilatkozta fia halála kapcsán atz idős politikus. Amióta 1999-ben Mandela távozott az elnöki székből, élete egyik legfontosabb céljává az AIDS elleni küzdelem vált.

Noha az ország az egyik legsúlyosabban fertőzött területnek számít, a vezetés továbbra is tabuként kezeli a problémát. Mandela már korábban is tabudöntőnek számított a dél-afrikai AIDS-kérdésben. A dél-afrikai polgárjogi mozgalom emblematikus vezetője legutóbb akkor szónokolt nyíltan az AIDS-ről és a szükséges óvintézkedésekről, amikor búcsút vett az ország parlamentjétől, 2004-ben.

Mandela már elvesztette egy fiát a polgárjogi küzdelmek idején: Thembekile Mandela autóbalesetben halt meg, amikor apja börtönben volt. Az apartheid rendszer vezetői akkor nem engedték meg Mandelának, hogy részt vegyen fia temetésén.