Öngyilkos merénylet végzett 60 emberrel Irakban

Öngyilkos merénylet végzett legkevesebb 60 emberrel Észak-Irakban. Az akció a BBC News szerint összefüggésbe hozható az új iraki kormány megalakulásával.

Több tucat ember vesztette életét abban az öngyilkos robbantásban, amelyet egy pártiroda mellett hajtottak végre az észak-iraki kurd városban, Erbílben - írja a BBC News. A BBC 50, a Reuters 60 halottról tud. Az Associated Press hírügynökség jelentése szerint a robbantás után teljes volt a káosz. Mentők és taxik szállították az áldozatokat kórházba.

Az épületet, ahol a robbantást végrehajtották, az iraki fegyveres erők használták toborzóirodának.

A merényletet egy nappal az iraki kormány eskütétele után hajtották végre. A BBC News szerint a támadás összefüggésbe hozható azzal, hogy az új kormány számos posztjának betöltéséről viták vannak. Előző hónapban legalább 101 ember vesztette életét ugyanitt egy kettős robbantásban.