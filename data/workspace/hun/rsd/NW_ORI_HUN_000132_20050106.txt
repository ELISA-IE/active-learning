Évekbe telik feldolgozni a szökőár okozta traumát

Még pszichológusok, pszichiáterek segítségével is évekbe telik majd, mire a december 26-i dél-ázsiai szökőár túlélői kilábalnak a katasztrófa okozta lelki traumából. Csakhogy a térségben nem nyüzsögnek az ilyen szakemberek, sok segélyszervezet nem képes még saját munkatársainak sem pszichológiai támogatást nyújtani. Szakemberek arra figyelmeztetnek, hogy a túlélők által érzett bűntudat okozta neurózis könnyen vezethet öngyilkossághoz.

Miközben a világ minden részéről érkezik a segély a december 26-i cunami által sújtott térségekbe, a segélyszervezetek és a helyi hivatalok igyekeznek kidolgozni, hogyan segítsenek azokon, akik ugyan túlélték a katasztrófát, de komoly pszichikai traumától szenvednek. Szakértők szerint a lelki sebek mélyek és évekbe telik meggyógyításuk. 

A "cunami generációnak" nevezett gyerekek közül egyesek már kaptak gyors kezelést, hogy meg tudjanak birkózni a családtagjaik elvesztése okozta traumával, ám a segélyszervezetek szerint éveken keresztül kezelésre szorulnának. Ilyen jellegű segítségre azonban nemcsak a túlélő gyermekeknek és felnőtteknek, hanem a segélyszervezetek munkatársainak is szüksége lehet. 

A szökőár sújtotta Srí Lanka-i Galléban található Karapitiya kórház pszichiátriai osztályán egyesek a falba verik a fejüket, mások üresen bámulnak a semmibe, vagy azt mormolgatják, "jön a víz " - írja a Singapore News. Ők az elsők, akiket poszt-traumatikus stresszel kezelnek Galléban. Helyi orvosok szerint hamarosan egyre több túlélőn hatalmasodik el ez az állapot. "Nagyon sok olyan ember van, akiknél a fájdalom és keserűség abnormális méreteket ért el" - mondta a lapnak Dr. R. Reuban, a kórház egyik pszichiátere. 

Elmeorvos szakértők szerint a túlélők körében komoly neurózis alakulhat ki, miközben az a bűntudat kínozza őket, hogy életben maradtak miközben mások nem. "Egy idő után a traumás neurózis öngyilkossághoz vezethet" - Jean-Michel Coq phuketi pszichológus szerint. 

A segélyakcióban dolgozó önkéntesek szintén veszélyben vannak - figyelmeztetnek a szakemberek. Az érintett térségekben ráadásul alig vannak pszichológusok, és nem tudni, hogy az ott dolgozók hogyan birkóznak meg a pusztítás és a halottak szörnyű látványával. A Vöröskereszt pszichológiai támogató központjának vezetője szerint igyekeznek biztosítani a lelki tanácsadást, de az egyéb sürgős szükségletek háttérbe szorítják a lelki segítséget. Az ENSZ segélyügyi koordinációs irodája ugyanakkor biztosít pszichológiai tanácsadást kollégáinak. 

A The Nation című thaiföldi lap egészségügyi minisztériumi forrásokra hivatkozva arról írt, hogy eddig több mint 1400 ember fordult pszichiáterekhez a katasztrófa okozta lelki problémák miatt. A minisztérium mentális egészséggel foglalkozó részlegének vezetője szerint sok túlélő gyermeken mutatkoznak jelei az átélt traumának: egyesek teljesen visszahúzódóak lettek, míg mások újra és újra sírásban törnek ki. 