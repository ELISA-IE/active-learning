Dupla családi pótlékot ígér a kormány

Jövőre átalakítja a kormány a családtámogatási rendszert, többek között duplájára nő a családi pótlék - közölte a kormányszóvivő pénteken. Ez azért emelkedik ilyen jelentősen, mert a családi adókedvezmény és a gyermekvédelmi támogatás megszűnésével nyert pénzt hozzáteszik. Az esélyegyenlőségi tárca 712 milliárd forintnyi költségvetési pénzének kétharmadát családtámogatásra fogja fordítani. A Fidesz szerint az új rendszer a Bokros-csomagnál is rosszabb lesz, valójában jelentős elvonásokra kell számítani.

A jövő évi költségvetésben szerepel a családtámogatási rendszer átalakítása - közölte Batiz András kormányszóvivő. A rendszer átalakítása mellett harmincmilliárd forinttal többet is beletett a kormány - tette hozzá. A legnagyobb költségvetési támogatást, 712 milliárd forintot az esélyegyenlőségi tárca kapja. Ennek az összegnek a 66 százalékát családtámogatásra fordítják - mondta Göncz Kinga esélyegyenlőségi miniszter.

Göncz hozzátette, hogy a költségvetés tervezete tartalmazza a családtámogatási rendszer átalakításán túl a családi segélyezésre szánt összeget is. A rendszeres szociális segély családi segélyezéssé alakul át 2006-tól, a támogatás összege az eltartott családtagok számától függ majd. Mindez az ígéretek szerint 160 ezer családnak egyenként 15 ezer forint pluszt jelent majd.

Gyurcsány Ferenc miniszterelnök már korábban bejelentette: egységesítenék és a jelenlegi kétszeresére emelnék a családi pótlékot. A tervezet szerint a magasabb összegű családi pótlékot a családi pótlék, a gyerekek után járó adókedvezmény, a gyermekvédelmi támogatás, és a tizenharmadik havi családi pótlék összevonásából fedeznék a Száz lépés program részeként.

Fidesz: rosszabb, mint a Bokros-csomag

Az új rendelkezések 2006. január elsejétől lépnek életbe. Jövőre összesen 349 milliárd forintot fordít az állam családtámogatásra, amiből az új, egységes családi pótlékra 319 milliárd forintot fordítanak. Jelenleg családi pótlékra, rendszeres gyermekvédelmi támogatásra és adókedvezményre összesen 312 milliárd forint jut. Az MTI információi szerint a családok több, mint 90 százalékánál igaz, hogy közel kétszeresére nő a családi pótlék összege, ugyanakkor nem számíthatnak többé a gyerekek után járó adókedvezményre. Az átalakítás a kormány szerint azért lesz jó, mert az adókedvezményt éppen a leginkább rászorultak, vagyis az alacsonyabb jövedelműek nem tudják igénybe venni, hiszen nekik az adójuk is alacsony.

Harach Péter (Fidesz) korábbi szociális miniszter szerint a jövő évi költségvetés szociális juttatásokra vonatkozó része "rosszabb, mint a Bokros-csomag". A dupla családi pótlékról és a szociális tárca növekvő költségvetéséről szóló kormány-nyilatkozatok megtévesztők - mondta Harrach az [origo]-nak. "A szociális juttatások egy része ugyanis nem az esélyegyenlőségi tárcánál van, köztük például az adókedvezmények" - magyarázta. "A családi adókedvezmény ugyanis megszűnik" - tette hozzá, amelyet azért tart jónak, mert "mindenki jól járt vele, aki dolgozott". A családtámogatásba tett pénz pedig szerinte mindössze inflációkövetés, így szerinte összességéban a szociális kiadásokra 5,7 százalékkal kevesebb jut.