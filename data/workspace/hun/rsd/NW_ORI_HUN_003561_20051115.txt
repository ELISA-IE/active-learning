Meglendült a német gazdaság

A várakozásoknál jobban növekedett Németország gazdasága. A gazdaság meglendülése az export és a befektetések növekedésének köszönhető. A közgazdászok megosztottak abban, hogy a növekedés folytatódik-e ugyanis a német fogyasztás még mindig igen alacsony.

Felülmúlta a várakozásokat a német gazdaság növekedése. Németország gazdasága 1,3 százalékkal növekedett éves összevetésben. Elemzők korábban csak egy százalék körülire jósolták a növekedést. A GDP 0,6 százalékkal nőt július és szeptember között - írja a BBC News. 

A növekedés mostanra ért vissza arra a szintre, amelyen év elején indult. Külföldön nagy volt a kereslet a német termékek iránt, ugyanakkor elegendő mennyiségű befektetés áramlott az országba - ennek köszönhető a fellendülés. A kormányzat reményét fejezte ki, hogy a növekedés hatására nőni kezd a munkahelyek száma is.

A közgazdászok megosztottak a Németország jövőjét illető jóslatokban: sokak szerint a német gazdaság végre jó irányba tart, és megindul a régóta várt komolyabb fellendülés. A szkeptikusok szerint azonban pusztán exportból nem lehet beindítani a német fejlődés motorját. A fogyasztói bizalom továbbra is igen alacsony, ezért a növekedés akár 0,25 százalékra is lassulhat az utolsó negyedévben. 