Újabb öngyilkosjelölt veszélyeztette a kaliforniai vasutat

A kaliforniai rendőrség csütörtökön letartóztatott egy férfit, aki le akarta másolni a szerdai Los Angeles-i tömegbalesetet okozó öngyilkosság-kísérletet. A szerdai katasztrófában 11 ember halt meg, 200-an megsebesültek. 

Egy újabb öngyilkosjelöltet tartóztatott le a kaliforniai rendőrség, aki a szerdaihoz hasonló 11 halálos áldozatot követelő vonatbalesetet okozhatott volna. Tigran Kashkariant csütörtökön vették őrizetbe, miután terepjárójával a sínekre állt Irvine közelében. A rendőrség először megpróbálta lebeszélni szándékáról, ám a férfi elhajtott - a rendőrökkel a nyomában. Végül harminc percig győzködték mobiltelefonon, mire feladta magát. 

A rendőrség szerint Kashkarian egy az egyben le akarta másolni Jose Manuel Alvarez szerdai tettét, aki ugyancsak úgy akart öngyilkos lenni, hogy kocsijával a sínekre állt, várva, hogy egy arra járó vonat elsodorja. A férfi azonban az utolsó pillanatban kiugrott terepjárójából, a síneken hagyott kocsi pedig tömegbalesetet okozott. A katasztrófában 11 ember meghalt, 200-an megsebesültek. Alvarezt elfogták, és pénteken bíróság elé állítják. Akár halálbüntetést is kaphat tettéért. 