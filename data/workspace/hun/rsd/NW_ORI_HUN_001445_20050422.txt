Az óvszerhasználat engedélyezését kérik a pápától

Dél-afrikai püspökök egy csoportja felszólította XVI. Benedek pápát, aki az elődjéhez hasonlóan mereven elzárkózik az óvszerhasználat engedélyezésétől, hogy vatikáni tanácsadói helyett a jövőben olyan papokkal folytasson eszmecserét, akiknek mindennap szembesülniük kell a haldokló AIDS-es betegek látványával. A betegség által leginkább sújtott afrikai ország püspökei továbbá csalódásukat fejezték ki Ratzinger bíboros pápává választása miatt, mert szerintük konzervatív nézetein már "rég túllépett az idő".

Kevin Dowling rusteburgi püspök, a gumióvszer-használat egyházi engedélyezéséért küzdő dél-afrikai püspökök vezetője szerint minden jel arra utal, hogy XVI. Benedek pápa elődjéhez hasonlóan mereven elzárkózik az óvszerhasználatot tiltó katolikus dogmák megváltoztatásától. A püspök élesen kikelt a Vatikán általa bürokratáknak nevezett vezetői ellen, akiknek szerinte nyilvánvalóan fogalmuk sem lehet arról, hogy mit jelent nap mint nap AIDS-ben haldokló betegek között szolgálatot teljesíteni. "Nekik sohasem kellett szembesülniük azzal a látvánnyal, amikor az AIDS-es fiatal anya kezében tartja a szintén haldokló csecsemőjét, attól rettegve, hogy mi lesz, ha ő hal meg hamarabb, mint a gyermeke. Azt hiszem, hogy a mi hivatalos álláspontunk kiáltó ellentmondásban van ezeknek az embereknek a valóságával" - idézte az Australian angol nyelvű lap Dowling püspököt.

A katolikus egyház hivatalos álláspontja szerint minden fogamzásgátló - így jelenleg az AIDS megelőzésének az egyetlen hatásos eszköze, a kondom is - tiltott, mivel ezzel az ember "mesterségesen beleavatkozik a teremtés művébe".

Ezzel egy időben Desmond Tutu, Fokváros korábbi érseke csalódottságát fejezte ki Ratzinger bíboros pápává választása miatt. Desmond Tutu szerint az új pápa merev konzervatív, akinek szűk látókörű nézetein már rég túllépett az idő. "Mi egy sokkal nyitottabb, a világ változásaira érzékenyebb valakinek a megválasztásában reménykedtünk, akinek sok egyéb más mellett ésszerű nézetei vannak az óvszerhasználat egyházi engedélyezésről is."

Az Australian szerint jelzésértékű volt, hogy XVI. Benedek pápa tegnap éjjel megerősítette tisztségében a Vatikán második emberének tartott Angelo Sodano bíborost és vele együtt a II. János Pál pápától átörökölt vatikáni apparátus összes fő tisztségviselőjét, amiből arra lehet következtetni, hogy XVI. Benedek folytatni fogja elődje konzervatív politikáját.

Jelenleg világszerte közel 25 millióan szenvednek AIDS-ben, kétharmaduk Afrikában él. Az UNAIDS, az ENSZ AIDS-szervezetének adatai szerint Dél-Afrikában a legmagasabb a fertőzöttek és a betegek aránya, felmérések szerint a lakosság 20-30 százaléka HIV-fertőzött, és eddig közel ötmillióan haltak bele a betegségbe.