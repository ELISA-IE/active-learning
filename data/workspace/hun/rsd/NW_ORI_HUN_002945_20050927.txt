Kibővítik az Egérutat, hogy elkerüljék a kártérítéseket

Az Egérút Andor utcai szakaszának kibővítéséről döntött főváros hétfőn. A lépéssel a környező utcák lakói kártérítés-igényének jogalapját akarják megszüntetni - írja a Népszabadság. A lakók a megnövekedett forgalom értékcsökkentő hatása miatt követelnek pénzt a fővárostól.

Kétsávosra bővítené a XI. kerületi Andor-utcát a főváros, hogy megszüntesse a jogalapját az 1993-ban építeni kezdett, de máig hiányos Egérút környéki kisutcákban megnövekedett forgalom miatti kártérítés-követeléseknek. Az Andor utca környékén - a Hadak útján, az Etele úton és a Hengermalom úton - lakók közül már közel félezren fordultak bírósághoz azzal, hogy a szűk Andor utca miatt a mellékutcákba kényszerülő forgalom elértéktelenítette otthonaikat. A fővárostól követelt kártérítés már meghaladhatja az egymilliárd forintot is - írja a Népszabadság. 

A lap szerint a városháza eddig nem volt hajlandó peren kívüli egyezséget kötni az érintettekkel, mivel szerintük a közérdeket szolgáló beruházáshoz megvolt minden szükséges engedély. A pereket ugyanakkor komolyan veszi a főváros, legutóbb több tízmillió forintot különítettek a szakértők díjazására. Egy kelenföldi családi ház tulajdonosának ugyanakkor a bíróság már jogerősen megítélt több mint tízmillió forintot. 

Ugyan a főpolgármesteri kabinet hétfőn rábólintott az útépítésre, de azt még nem tudni, honnan teremtik elő az ehhez szükséges kétmilliárd forintot. Hatósági engedély már van. A lépés azonban várhatóan felháborodást okoz az Andor utcaiak körében. A lakók ugyanis egy hónapja tüntettek az Újvárosháza előtt a tervezett útszélesítés ellen - írja a Népszabadság. 