A Világbank szerint Magyarország idén is túllépi a deficitcélt

Az Európai Unióhoz újonnan csatlakozott kelet-európai országok többsége elég szigorú költségvetést tervez az idén, Magyarország azonban várhatóan ismét túllépi az idei államháztartási deficitcélt - írta a Világbank a térségről közzétett elemzésében.

A régióban az idén 4,5 százalékra mérséklődik a gazdasági növekedés a tavalyi 5 százalékról a költségvetési és monetáris megszigorítások, az EU-csatlakozás hatásának gyengülése, valamint a nyugat-európai gazdasági növekedés mérséklődése miatt, áll az elemzésben. A idei évre szóló költségvetések általában a további fiskális konszolidáció irányába mutatnak, de változatlanul fennállnak az aggodalmak a magyar államháztartás tetemes hiánya és a deficit kezelésének hiányosságai miatt - közölte a Világbank.

A nemzetközi intézet szerint pótlólagos garanciák beépítése, a költségvetési fegyelem javítása nélkül Magyarország kockáztatja az idei évre kitűzött 4,7 százalékos GDP-arányos deficitcél elérését. Az elemzők szerint az EU új tagországaiban lelassultak a reformok a társadalmi támogatottság hiánya, és a küszöbön álló választások miatt. Egyedül a kisebbségben kormányzó szlovák kormány folytatja a megkezdett reformfolyamatot. Az elemzés szerint az államháztartás konszolidációját illetően Lengyelország áll az élen, idén a GDP 2 százalékával csökkenti az államháztartási hiányt.

A térség tavalyi gazdasági teljesítményét értékelve a Világbank szerint összességében erőteljesen nőtt a térség gazdasága, a balti államok az átlagot meghaladó mértékben fejlődtek, sok országban nőttek a külföldi befektetések.