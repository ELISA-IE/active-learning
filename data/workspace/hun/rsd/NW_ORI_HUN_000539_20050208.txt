Kirívó jogsértésekkel vádolják az ombudsmant

A legnagyobb kecskeméti beruházás, a Malom Központ jogi képviselője kirívó jogszabálysértésekkel vádolja az állampolgári jogok országgyűlési biztosát és hivatalát. Az ombudsman a sok panasz miatt több hónapja vizsgálja a bevásárlóközpont építésének hátterét és körülményeit, korábban több alkalommal tett elítélő nyilatkozatot az eljárásokkal és a tervekkel kapcsolatosan. Az országgyűlési biztos szerint azonban a cég képviselőjének állításai tévesek.

"Lenkovics Barnabás országgyűlési biztos decemberben kiadott közleményével megsértette a beruházók alkotmányos jogait" - véli a kecskeméti Malom Központ bevásárlóközpont beruházója, az ES Invest Kft. jogi képviselője. Farkas Csaba Indoklása szerint az ombudsman nem biztosította a jogegyenlőséghez való jogukat, mivel az állampolgári jogok országgyűlési biztosáról szóló törvény alapján biztosítani kellett volna a beruházónak a nyilatkozattétel vagy válaszadás lehetőségét.

"Lenkovics Barnabás súlyosan megsértette a beruházók jó hírnévhez való alkotmányos jogát is, amikor azt állította, hogy sok ezer állampolgár alkotmányos jogát sértik folyamatosan a bevásárlóközpont építésével" - állítja Farkas Csaba ügyvéd. Ezt azzal indokolja, hogy folyamatos magyarázkodásra kényszerülnek, hogy az irántuk való bizalmat fenntartsák a nyilatkozat elhangzása után.

Az ombudsman decemberben kiadott közleményében az országgyűlési biztos a következőket írta: "Az ombudsmanhoz forduló civil szervezetek panaszához frissen csatolt több száz oldalas dokumentáció megalapozni látszik a gyanút, amely szerint sok ezer állampolgár alkotmányos jogait megsértették és sértik folyamatosan a bevásárlóközpont elhelyezésével, illetve az azzal kapcsolatos hatósági eljárásokkal ... sérülni látszik az egészséges környezethez és a lehető legmagasabb szintű testi és lelki egészséghez való jog, amelyet a Magyar Köztársaság az épített környezet védelmével is megvalósít. Úgyszintén sérül a jogorvoslathoz való jog, amely mindenkit megillet, akinek a jogát vagy jogos érdekét sérti a hatóság döntése."

A cég elégtételt követel

"Úgy ítéljük meg, hogy ma még ezek a sérelmek a kártérítés intézménye nélkül is orvosolhatóak, de elvárjuk és kérjük, hogy 8 napos határidőn belül biztosítson számunkra lehetőséget arra, hogy a saját álláspontunkat kifejthessük" - írja az ügyvéd az ombudsmannak küldött levelében, amelyből az [origo] is kapott egy példányt. A beruházó nyilvános elégtételt követel az állampolgári jogok országgyűlési biztosától. Ennek elmaradása esetén pedig az Országgyűlés elnökéhez, a parlamenti pártok vezetőihez, az Európai Bizottsághoz, valamint az összes európai ombudsmanhoz, továbbá a lehető legszélesebb magyar és európai közvéleményhez fordulnak.

"Ennyire téves levelet még nem kaptam"

"Kaptam már ilyen kemény hangvételű levelet ombudsmani munkám során, azonban ennyire téveset még nem" - mondta Lenkovics Barnabás az [origo]-nak a beruházó leveléről. "A jogszabályok szerint az országgyűlési biztos a magánszektort nem vizsgálhatja, nem folytathat nyomozást, meghallgatásokat sem végeztet, okiratok alapján határoz és csak a közigazgatási hatóságok munkája felett gyakorolhat kontrolt. Ebből következően a Malom Központ ügyében is csak a hatósági engedélyezések szabályszerűségét vizsgálhatom" - jelentette ki az országgyűlési biztos, aki szerint tájékozatlanságra utal, ha valaki azt várja tőle, hogy vizsgálja egy magáncég eljárását is.

"Az elégtétel kérése szintén alaptalan" - tette hozzá Lenkovics Barnabás. "A kifogásolt közleményemben arról írtam, hogy sok panasz érkezett a hivatalomba az építkezéssel kapcsolatosan, amelynek során felmerült az alkotmányos visszásság veszélyének gyanúja, ezért vizsgálatot indítottam. Tájékoztattam a nyilvánosságot arról is, hogy mely hatóságoktól, milyen alapvető kérdésekre várok választ" - magyarázta az ombudsman, aki hozzáfűzte, hogy az érintett szerveket júliusban és októberben is hiába kereste, azonban a decemberi közlemény hatására háromból kettő már válaszolt, míg a Kulturális Örökségvédelmi Hivatal a határidő lejárta után sem.

Kozák Dániel