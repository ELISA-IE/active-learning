Autós üldözés volt a fővárosban

Két rendőr megsérült egy éjszakai autós üldözésben a fővárosban. A rendőrök egy lopott autót szerettek volna megállítni, az üldözött autó azonban egy sávelválasztó betonszigetnek szorította a rendőrautót.

Nem sokkal éjfél előtt egy lopott autóra lettek figyelmesek a járőrök a főváros XXII. kerületében. A sofőr a felszólítás ellenére nem állt meg, ezért a rendőrök üldözőbe vették, és segítséget hívtak. Az üldözött Lada vezetője többször is megpróbálta leszorítani a rendőrautókat az úttestről. Az egyik rendőrautót végül egy sávelválasztó betonszigetnek szorította, a benne ülők egyike súlyosan, másikuk könnyebben sérült. A többi járőr a Petőfi hídon át a Nagyvárad térig követte a menekülő gépkocsit, amely egy kanyarban oszlopnak ütközött. Vezetőjét és utasát elfogták.