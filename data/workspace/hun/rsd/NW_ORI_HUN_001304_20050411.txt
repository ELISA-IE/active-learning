Felére csökkent a burgonya ára

Az agrártermékek termelői árszintje az év első két hónapjában 13,8 százalékkal alacsonyabb volt, mint egy évvel korábban; ezen belül a növényi termékek ára 30,3 százalékkal csökkent, az állati termékeké 9,5 százalékkal nőtt. A burgonya termelői ára idén a tavaly februárinak a felét sem érte el - közölte honlapján a Központi Statisztikai Hivatal.

Éves összehasonlításban a mezőgazdasági termeléshez felhasznált termékek és szolgáltatások ára 2,9 százalékkal csökkent, így az árváltozások a termelők jövedelmi helyzetét 2004 január-februárhoz képest 11,2 százalékkal gyengítették. A mezőgazdasági termékek termelői árszínvonala tavaly februárban 16,1 százalékkal haladta meg az egy évvel korábbit.

A gabonafélék árszintje a januártól februárig tartó időszakban 42 százalékkal alacsonyabb volt, mint egy évvel korábban. A burgonya termelői ára idén a tavaly februárinak a felét sem érte el. A zöldségfélék ára 20, a gyümölcsféléké 13 százalékkal csökkent.

A vágóállatok termelői ára 13 százalékkal nőtt a tavalyi év első két hónapjához képest, ezen belül a vágósertésé 25 százalékkal emelkedett, a vágóbaromfié 1,5 százalékkal csökkent. A tej termelői árának növekedése meghaladta a 8 százalékot, a tyúktojás ára ugyanakkor 9 százalékkal alacsonyabb volt az egy évvel korábbinál.

Az év első két hónapjában a takarmányárak 20 százalékkal csökkentek az előző év azonos időszakához viszonyítva, így az árszínvonal a 2003. január-februári szintre mérséklődött. Csökkent a vetőmagok (9,9 százalékkal) és a növényvédő szerek ára (2,8 százalékkal) is. A termeléshez felhasznált energia ára 15,8, a műtrágyáké pedig 4,4 százalékkal magasabb volt, mint tavaly ilyenkor.