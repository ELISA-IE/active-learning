Tizedével nőtt a Richter profitja tavaly

A Richter Gedeon Rt. 2004-ben 37,61 milliárd forint adózott nyereséget ért el, 11,7 százalékkal többet, mint 2003-ban. A gyógyszercég éves árbevétele 121,65 milliárd forint volt, ami 4,3 százalékos növekedést jelent - közölte a társaság a tőzsde honlapján.

A gyógyszergyár negyedik negyedéves nettó profitja 11,35 milliárd forint lett, (elemzők 8,5 milliárd forintra számítottak), ami 24,3 százalékos emelkedés az előző év hasonló időszakához képest. Ugyanakkor az üzemi eredményből több mint 3,5 milliárd forint egyszeri tételeknek tudható be, azok kiszűrésével a nettó eredmény már elmarad a várakozásoktól.

A Richter üzemi nyeresége tavaly egész évben 34,95 milliárd forint volt, ami az előző évinél 0,9 százalékkal magasabb - derül ki a társaság a nemzetközi pénzügyi jelentési szabvány alapján készült, nem konszolidált kimutatásából.

A belföldi piacon a Richter 4,7 százalékkal 35,65 milliárd forintra növelte árbevételét. Piaci részesedése tavaly 8,2 százalékos volt. A cég export árbevétele 423,6 millió dollár volt tavaly, 14,9 százalékkal több, mint az előző évben. A növekedés elsődleges forrása a jelentés szerint, hogy a FÁK-régió forgalma 33 százalékkal emelkedett, ezen a piacon 154,1 millió dollár bevételt ért el a társaság.

A Richter jegyzett tőkéje 18,64 milliárd forint, a saját tőke értéke 211,29 milliárd forint volt 2004 végén.