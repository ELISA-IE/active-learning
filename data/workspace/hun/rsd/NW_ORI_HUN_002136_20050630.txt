Leszbikuspiknik és önvédelmi tréning a melegparádén

A magam asszonya vagyok, És ha a te gyereked lenne homoszexuális?, Furcsa fickó, A rózsaszín háromszög - Melegüldözés a Harmadik Birodalomban - néhány cím a július 7-10. között tizedszer megrendezendő Leszbikus, Meleg, Biszexuális és Transznemű fesztiválon látható-olvasható színdarabok, könyvek, filmek, előadások közül. Az idén sem marad ki a programok közül a meleg büszkeség-napi felvonulás.

Utcabálok, színielőadások, filmvetítések, kerekasztal-beszélgetések és meleg büszkeség-napi felvonulás lesz a július 7-e és 10-e között rendezett tizedik Leszbikus, Meleg, Biszexuális és Transznemű Fesztiválon. Az első, 1997-es felvonulást "a legvidámabb futóhomok" néven emlegették, a melegek ugyanis provokációktól tartva erőltetett menetben vonultak végig a városon - mondta Mocsonaki László, a Háttér Társaság a Melegekért ügyvivője. "Budapesten úgy tűnik, hogy sokkal jobban viszonyulnak hozzánk, mint másutt Kelet-Európában" - fogalmazott.

A közelmúltban ugyanis Varsóban, miután a polgármester tiltása ellenére a lengyel parlament előtt mégis kétezer meleg felvonuló gyűlt össze, több százan tartottak ellentüntetést a "Normalitás Parádéja" néven. Bukarestben hosszú ideig nem akarták engedélyezni a melegek ottani első felvonulását, végül a rendezvényt az elnök és egy miniszter közbelépésére mégis megtarthatták. A felvonulókat tojászápor, zsoltáréneklők, provokáció fogadta, egy kisebb csoport pedig megpróbálta áttörni a kordont. Ezt csak a helyszínt biztosító rendőrök tudták megakadályozni.

A fesztivált 3 és fél milliós költségvetésből rendezik, mely nagyrészt magánadományokból gyűlt össze. "A Művész mozi kibérlésére például kétmilliót adott egy 29 éves fiatalember" - mondta Mocsonaki. Nagy szerepet kap az önkéntes munka is. A szervezők most is keresnek önkéntes hangalámondókat, teremfelügyelőket, a felvonulást biztosítókat, kamiondíszítőket.

Megtörnék a hallgatás tabuját

Július 9-én rendezik meg a meleg büszkeség-napi felvonulást Budapesten a Felvonulási tér és a Tabán között. "Ez a hallgatás tabujának vizuális tagadása" - mondta Mocsonaki László. A szervezők korábban elmondták, hogy a rendőrség ilyenkor automatikusan biztosítja a feltételeket, lezárja az érintett útvonalat, a felvonulás biztonságáról azonban elsősorban a rendezők által felkészített 30-40 fős csoport gondoskodik. A szervezők szeretnék, ha tizenötezren jelennének meg a felvonuláson, hogy képviseljék a becsléseik szerint 300 ezres magyar meleg, leszbikus, biszexuális és transznemű közösséget.

Mocsonaki szerint az elmúlt egy évben több előrelépés is történt a melegek ügyeiben: megszületett az esélyegyenlőségi törvény és az Egyenlő Bánásmód Hatóság, és a politikai szféra is elfogadja a melegeket. "Az SZDSZ vállal minket, bár a Mások szerkesztősége két hónapja hiába próbálja szóra bírni Gusztos Pétert vagy Kuncze Gábort" - tette hozzá. Az év egy szélsőségesen homofób politikusi nyilatkozata Mocsonaki szerint Semjén Zsolt fideszes képviselő megszólalása volt, aki az SZDSZ-szel kapcsolatban emlegette a "szakállas bácsikat". "Az SZDSZ reagált erre, az MSZP már kevésbé. A legtöbb politikus inkább sunnyogott, és nem állt ki mellettünk" - fogalmazott a Háttér ügyvivője.

A tolerancia az érintettségig tart

A négynapos rendezvényen sokkal több filmet mutatnak majd be, mint korábban, lesznek műhelyek, kiállítások, három színdarab, kerekasztal-beszélgetések és utcabál is a Nagymező utca és az Andrássy út sarkán. New York után a világon másodszor bemutatják A magam asszonya vagyok című monodrámát, amely a Hitler-időszakot, a Stasi-időszakot és egy német transzvesztita életét mutatja be. Előadják Csokonai Dorottyá-ját is, a főszerepet azonban egy férfi játssza.

És ha a te gyereked lenne homoszexuális? címmel mutatják be Szenteh Natália könyvét, amely nyolc érintett szülő és egy testvér beszámolóját tartalmazza. Szó van az AIDS-ről és a vidéki melegek helyzetéről is. "Az emberek többségét ez a probléma nem érdekli, magánügynek tekintik a dolgot. De a tolerancia szétfoszlik, ha nyilvánosan csókolózik két férfi, vagy kiderül, hogy homoszexuális a tanár az iskolában" - mondta a szerző. Szerinte ugyanez a helyzet akkor is, ha a szülő saját gyerekéről tudja meg, hgy homoszexuális. "A szülők nincsenek ilyesmire felkészülve, de a problémával nincsenek egyedül, és ez meg is oldható" - mondta Szenteh.

Lesznek előadások is, többek között az Egyenlő Bánásmód Hatóságról, a Harmadik Birodalomban zajló melegüldözésekről. Rendeznek biszexuális-kerekasztalt, feminista önvédelmi tréninget, pszichodráma-műhelyt és leszbikuspikniket is.