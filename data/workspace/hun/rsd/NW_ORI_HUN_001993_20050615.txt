Kezdődik a vakáció

Eljött a nap, amit a legtöbb iskolás alig várt: szerdán van utoljára tanítás. Sok iskolában el is ballagnak a nyolcadikosok és a bizonyítványokat is kiosztják még szerdán. A szünidő szeptember 1-jéig tart.

Szerdától minden iskolai táblán a Vakáció! felirat díszeleg, ugyanis véget ért a tanév. Sok iskolában már szerdán délután megtartják az évzárót, néhol azonban csak a hét végén vagy jövő hét elején kapják kézhez a bizonyítványt a diákok.

Az elsősök ezúttal nyugodtabban várhatják a bizonyítványosztást, ugyanis az oktatási reform miatt ők idén csak szöveges értékelést kapnak, jegyet nem. Évet csak akkor kell ismételniük, ha ebbe szüleik is beleegyeznek.

Az érettségizőknek még egy kicsit várniuk kell a lazítással. Bár az emeltszintű vizsgák már véget értek, a hagyományos szóbelik július 1-jéig még tartanak. A felvételizőkre is vár még megmérettetés.

A szünidő szeptember 1-jéig tart. A 2005-06-os tanév is június 15-én fejeződik majd be. Az őszi és tavaszi szünet 5, a téli pedig 11 napos lesz.