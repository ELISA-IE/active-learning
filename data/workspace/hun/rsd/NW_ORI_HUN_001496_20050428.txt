Monogám a fiatalok többsége

Tinédzserkorban is igen gyakori a szexuális kapcsolat, ám inkább monogám beállítottságúak a fiatalok - derül ki az ifjúságról szóló 2004-es felmérésből. A fiatalok fő gondja már nem a munkanélküliség és a pénztelenség, hanem a drog és az alkohol terjedése - írja a Népszabadság.

Nyolcezer fős országos mintán vizsgálták a 15-29 éves korosztály fontos élethelyzeteit, értékeit 2004-ben. Ez a második ilyen átfogó kutatás a rendszerváltás óta. Vizsgálták a fiatalok családi állapotát, jövedelmi viszonyait, vagyoni és lakáshelyzetét, számítógép- és internetellátottságát. Felmérték emellett életmódjukat, sportolási szokásaikat, a dohányzást, az alkoholfogyasztást, a droghasználatot, az egészségi állapotukat, szexuális életüket, de nem hagyták ki kulturális fogyasztásuk színtereit, értékvilágukat és társadalmi közérzetüket sem.

Az Ifjúság 2004 Gyorsjelentést csütörtökön hozzák nyilvánosságra. A Népszabadság által idézett jelentésből kiderül, hogy a korábbiakhoz képest gyökeres változás állt be a fiatalok legfontosabb problémáinak érzékelésekor. A fő problémát a drogok elterjedése jelenti, holott a drogkérdés korábban a fiatalok problémalistáján csupán az ötödik helyen állt. A gondok közül a pénztelenség, a lakásügy lejjebb csúszott. 

A felmérésből egyebek mellett kiderül, a fiatalok kétszer annyi személyi számítógéppel rendelkeznek, mint öt éve, az otthoni internet-hozzáférés pedig háromszorosára bővült, ugyanakkor romlott a kulturális javakhoz való hozzájutás esélye. A politika iránti érdeklődés tovább csökkent. 

Az előző adatfelvételhez képest nagyobb lett az élettársi kapcsolatok jelentősége, és csökkent a házastársi kapcsolatok aránya. A fiatalok szexuális életére jellemző, hogy átlagosan 17 évesen kezdenek nemi életet élni, 75 százalékuk állandó párkapcsolatban - derül ki a Népszabadság írásából.