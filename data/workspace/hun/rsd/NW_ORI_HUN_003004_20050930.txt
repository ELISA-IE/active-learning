Szabad a pálya a vasúti törvénynek

Országgyűlés elé kerülhet a vasúti törvény. A szöveget kisebb módosítással fogadta el a kormány. Az új törvény mindenben megfelel az EU vonatkozó irányelveinek. Liberalizálja a teherszállítási piacot, ezzel növeli a vasúti szállítástól függő cégek versenyképességét. Antal Dániel miniszteri biztos bejelentette: hamarosan elkezdik a vasúti személyszállítás rendbetételét is.

Elfogadta a kormány a vasúti törvényt. A szöveg egy apróbb pontosításra szorult a vasútegészségüggyel kapcsolatban, ettől függetlenül az Országgyűlés elé kerülhet a törvény. A jogszabály nem az 1993-as törvény módosítása: teljesen új törvény készült, amely megfelel az Európai Unió vonatkozó irányelveinek.

Az új vasúti törvény kiteljesíti a MÁV és az állam szétválasztását. A hatósági feladatokat a törvény elfogadása után a Magyar Vasúti Hivatal látja majd el, emellett felállítanak egy független balesetvizsgálati intézetet is. Ezeket a feladatokat eddig a MÁV látta el. A törvény átláthatóbbá teszi majd a közpénzek felhasználását a vasútnál.

Várhatóan megoldódik az úgynevezett "iparvágány-ügy", amely eddig komoly feszültségeket okozott a MÁV és Brüsszel között. A törvény egyértelművé teszi, hogy minden, egynél több felhasználót kiszolgáló, nem magántulajdonú vágány közforgalmúvá válik. Ennek következtében a MÁV köteles beengedni a vágányokra azokat a vasúti teherszállító cégeket, amelyek eddigi szereplését igyekezett megakadályozni.

A liberalizált teherszállítási piacon megjelenő új szereplők valószínűleg jelentősen növelik majd az iparág versenyképességét. Ennek köszönhetően nő majd a nagy nyersanyagimportálók - például a Dunaferr - és az exportőrök - autógyárak, mezőgazdaság - versenyképessége is. Jövőre a nemzetközi tranzitforgalom előtt is megnyílik a pálya, ez növekvő pályadíjbevételt jelenthet a MÁV-nak.

Mivel a teherszállítást a jövőben magántőke finanszírozza majd, a közpénzeket a személyszállítás színvonalának növelésére lehet majd fordítani. A törvényt előkészítő Antal Dániel vasútfejlesztésért felelős miniszteri biztos az [origo]-val közölte: hamarosan hozzálátnak a személyszállítás rendbetételéhez is, ahol az utazók jogaira helyeznek majd különös hangsúlyt.