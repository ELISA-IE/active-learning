Ingyen mérnek vérnyomást a patikákban

Vérnyomást, koleszterinszintet lehet ingyen méretni szerdán a patikák nagy részében. A patikanapon azt igyekszik bizonyítani a Gyógyszerész Kamara, hogy a patikusokhoz is lehet bátran fordulni tanácsokért - írja a Népszabadság. Közben kiderült, a többség elutasítja, hogy bizonyos gyógyszerek árairól maguk dönthessenek a patikák.

Ingyenes vérnyomás- és koleszterinszint-mérést, szív- és érrendszeri rizikófaktor-becslést végeznek szerdán országszerte számos patikában. Ezt követően lehetőség lesz a kockázati szint megállapítására, és további terápiák ajánlására. A szervező Gyógyszerész Kamara ezzel akarja felhívni az veszélyeztetettek figyelmét, hogy megfelelő táplálkozással, mozgással és megelőző kezeléssel csökkenthetik az egészségüket fenyegető veszélyeket. A patikusok azt igyekeznek bizonyítani, hogy az emberek bátran fordulhatnak hozzájuk tanácsért - írja a Népszabadság. 

A Medián most nyilvánosságra hozott közvélemény-kutatásából pedig kiderül, mit gondolnak arról az emberek, hogy a kormány megszüntetné egyes patikaszerek egységárát. A felmérés szerint a többség nem ért egyet a tervvel. A megkérdezettek túlnyomó többsége úgy vélte, a kormány feladata lenne, hogy gondoskodjon a gyógyszerárak mérsékléséről. Csak minden ötödik válaszadó tartaná helyesnek, hogy a gyógyszertárak szabadon határozhassák egyes gyógyszerek ellenértékét - derül ki a Népszabadság írásából.