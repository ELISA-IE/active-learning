Magyar Bálint fejét követelték a felvételik miatt tüntetők

Tanárok, szülők és diákok tiltakoztak pénteken az Oktatási Minisztérium előtt az érettségikkel és felvételikkel kapcsolatban kialakult helyzet miatt. A petíciót, amelyben Magyar Bálint miniszter lemondását követelték, körülbelül öttucatnyian írták alá a Honfoglalás című film betétdalának taktusaira. A szervezők ugyan azt hangoztatták, hogy politikailag semleges a megmozdulás, egyesek szélsőjobboldali kiadványokat osztogattak. A tárca politikai demonstrációnak nevezte az eseményt.

Az idei új érettségi és felvételi rendszer alkalmazása során kialakult helyzet miatt tüntetést tartottak az Oktatási Minisztérium (OM) előtt az érintett diákok szülei. A tüntetők közül ketten Magyar Bálint oktatási miniszternek írt nyílt leveleket olvastak fel, amelyben vázolták a helyzetet, amit az "egekbe szökő" felvételi ponthatárok, az OM, szerintük nem megfelelő tájékoztatása, és az érettségi-felvételi rendszer átgondolatlan átalakítása miatt alakult ki. 

Bognár Ignácné, a szülők nevében elmondta, a miniszter becsapta őket, amikor az év elején azt ígérte, hogy a felvételikhez elegendő lesz a középszintű érettségi, de ehhez képest sok diákot nem vettek föl, mert nem volt az emelt színtű vizsga után járó pluszpontjuk. A szülő szerint ezért a "nagybetűs élet egy nagy csalódással" kezdődik sok fiatal számára. A nyílt levelet felolvasó nő úgy vélte, Magyar Bálint megtévesztett és megalázott diákot, szülőt és tanárt egyaránt.  

Csákváriné Veréb Valéria, egri középiskolai tanárnő és szülő azt kérdezte a miniszterhez intézett, ugyancsak a tüntetésen felolvasott petíciójában, hogy készültek-e felelős hatástanulmányok az új feltételi-érettségi rendszerrel kapcsolatban, és miért nem készült fel a minisztérium a kialakult helyzetre. A tanárnő szerint sérült az esélyegyenlőség, és a tárca kísérleti nyúlként használta fel a diákokat, "elkótyavetyélve egy generáció álmait és bizalmát". Szerinte a miniszternek ebből le kellene vonnia a személyéra vonatkozó következtetéseket. Szavait "Mondjon le!", "Pusztuljon!", "Megbukott!" felkiáltásokkal kommentálta három tüntető.

A beszédeket követően a szervezők arra kérték a megjelenteket, hogy aláírásukkal is nyomatékosítsák a petíciót, majd miközben a pár tucat tiltakozó sorban állt aláírni, zene csendült fel: Demjén Rózsitól a Honfoglalás című film betétdala, az Illéstől a Sárga rózsa, de volt Edda és Paradicsom meghódítása is Vangelistől. Az aláírás alatt egyesek szélsőjobboldali kiadványokat (Front, Kárpátia) osztogattak. A 62 aláírással ellátott petíciót végül Csákváriné Veréb Valéria az OM épületében átadta Czímer László tanügyigazgatási főosztályvezetőnek. A főosztályvezető megígérte, szakmailag megvizsgálják az abban foglaltakat, és a tiltakozók választ kapnak kérdéseikre. 

Az  [origo] által a tüntetésen megkérdezett szülők és diákok többnyire azt nehezményezték, hogy hiába tették le ők, vagy gyerekeik száz százalékosra a középszintű érettségi vizsgákat, ha a magas ponthatárok miatt ez sem volt elég a felvételükhöz. Bognár Ignácné szerint azoknak a gazdag szülőknek a gyerekei kerültek előnybe, akik ki tudták fizetni pluszköltségeket, hogy le tudják tenni az emelt szintű vizsgákat. Egy diák elmondta az [origo]-nak, hogy hiába beszél anyanyelvi szinten spanyolul és rendelkezik felsőfokú vizsgával, ha a második nyelvből (angol) csak középszintű érettségit tett, de ez nem volt elég az idegenforgalmi főiskolára, jóllehet példásra sikerült. 

Egy házaspár azt érezte méltánytalannak, hogy gyerekük, noha kéttannyelvű iskolában tette le az egész érettségit, nem került be a Közgáz nemzetközi kapcsolatok szakjára, mivel idegen nyelven érettségizőknek nem lehetett emelt szintű vizsgát tenniük. Ráadásul egy napon is lettek volna az angol nyelvű középszintű vizsgák, és a magyar nyelvű emelt szintűk. 

A tárca a tüntetést követően rögtönzött sajtótájékoztatót tartott, amelyen Arató Gergely politikai államtitkár politikai demonstrációnak nevezte a tiltakozást, közölve, hogy "nem tudjuk eldönteni, hogy egy politikai tüntetésről van szó, amelyet a polgári körök szerveznek a Lelkiismeret ,88 csoport támogatásával, vagy valódi aggodalomról, valódi kérdésekről". Az államtitkár szerint, ha valódi kérdésekről van szó, azok felvetésére más módok is vannak, mint az utcai tüntetés.

Arató Gergely szerint a felsőoktatási intézmények közel felében 120 pont alatt volt a ponthatár, és a jelentkezők közül csupán 24 százalék számolt el többletpontokat az emelt szintű érettségik után. Az államtitkár úgy vélte, hogy azok a diákok, akik elit szakokra akartak jelentkezni, ahol sokszoros a túljelentkezés, számíthattak volna arra, hogy szükségük lehet a pluszpontokra, és ezt a tárca is folyamatosan hangoztatta. Szerinte a felelősség azoké, akik politikai kérdést csinálnak az ügyből, és azoké, akik annak idején azzal riogattak, hogy az emelt szintű vizsga teljesíthetetlen. A politikus közölte, megérti azokat, akik csalódottak, mert nem kerültek be.

Az államtitkár egy kérdésre válaszolva közölte, Magyar Bálint nem kíván lemondani posztjáról, nem hátrál meg hatvan tüntető előtt, miközben a felsőoktatási intézményekbe több mint 100 ezren jelentkeztek és hatvanezer diákot fel is vettek.