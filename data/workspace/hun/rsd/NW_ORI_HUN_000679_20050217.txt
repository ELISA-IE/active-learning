Perek indulhatnak a cigányirtó játék készítői ellen

A Nemzeti Etnikai Kisebbségi Jogvédő Iroda (NEKI) és György Péter esztéta is jogi lépéseket fontolgat az internetes cigányirtó játék eddig ismeretlen készítői ellen. A kisebbségi ombudsman szerint nemzetközi szinten már létezik az internetes rasszizmus jogi szabályozása.

Kaltenbach Jenő, a nemzeti és etnikai kisebbségi jogok országgyűlési biztosa úgy látja: bár a bírói gyakorlat eléggé "visszafogott" a közösség elleni izgatás vádjának tárgyalásakor, mégis a játék készítői ellen a feljelentés tűnik a legjobb megoldásnak. Hozzátette: léteznek már olyan nemzetközi és uniós dokumentumok, amelyek az internetes rasszizmus jogi szabályozására tesznek ajánlást, és ezek szerint a közösség elleni izgatás az interneten is ennek számít.

 

György Péter esztéta, az ELTE Média Tanszékének vezetője magánemberként kíván feljelentést tenni a játék készítői, valamint az interneten való megjelenéséért felelős személyek ellen. Szerinte a játék túllép a szólásszabadság határán, és valós fizikai fenyegetésnek minősül, mert felmerül az agresszió közvetlen veszélye. A médiaszabályozás teljes csapdájának nevezte György Péter a hatályban lévő jogi gyakorlatot, hiszen egészen addig, amíg az ehhez hasonló rasszista tartalmú játékok valós atrocitást nem okoznak, addig a hatóságok nem lépnek az ügyben. A tanszékvezető nehezményezte azt is, hogy a legfőbb ügyész, illetve a belügyminiszter nem kezdeményezett eljárást a gyilkosságra felbujtó játék készítői ellen, és ezzel szerinte mintegy hallgatólagosan beleegyeztek a játék ideológiájába. Egyéni feljelentését György Péter azzal indokolta, hogy nem kíván ebben az ügyben hallgatólagosan "tettestárs" lenni.

 

A Nemzeti Etnikai Kisebbségi Jogvédő Iroda (NEKI) jogi képviselői is fontolgatják, hogy lépéseket tesznek a honlap készítői ellen. Bodrogi Beáta, az iroda jogásza elmondta: egyelőre még kérdéses, hogy büntető-, illetve polgári peres eljárást kezdeményeznek az ügyben, az viszont nem, hogy ezt mindenképpen megteszik.

 

A Nemzeti Nyomozóiroda internetfigyelő rendőrségének szóvivője azt közölte: a rendőrség felfigyelt az ominózus játékra, és vizsgálódik.

 

Mint arról a Roma Sajtóközpont korábban beszámolt: az interneten néhány napig látható volt egy olyan játék, amely a cigányok kiirtására buzdított. Az oldalt a kifogásokat követően a szolgáltató levette a világhálóról.

 

 

Papp Nóra - Roma Sajtóközpont