Nem emelik a lakossági gázárakat

A kormány az ártámogatás növelésével akarja elkerülni, hogy az olajárak emelkedése miatt nőjenek a lakossági földgáz- és távhőárak - írja a Népszabadság. A nem lakossági végfogyasztói árak viszont akár hét-nyolc százalékkal is emelkedhetnek.

A támogatott lakossági földgázárak előreláthatóan nem változnak, a nem lakossági végfogyasztói árak pedig akár hét-nyolc százalékkal is nőhetnek. A lap értesülései szerint Kóka János gazdasági miniszter a jövő héten jelenti be a földgázárak módosításáról szóló döntést. 

A földgázárakat is meghatározó Brent kőolaj idei hordónkénti átlagárát a kőolajpiaci szakértők 2004 őszén 40 dollár körül valószínűsítették. Az olajárak a várakozásokkal ellentétben 2005 első félévében tartósan meghaladták az 50 dollárt, így Magyarországon is szükség van árkorrekcióra.

A Népszabadság értesülései szerint a kormány az olajár-emelkedésből származó többletet nem hárítja a lakosságra, hanem az ártámogatás növelésével kívánják fedezni a különbözetet. A lap információi szerint 1500 köbméteres évenkénti fogyasztásig 30 százalékkal, 1500-3000 köbméteres fogyasztás között pedig több mint 40 százalékkal emelik az ártámogatást.