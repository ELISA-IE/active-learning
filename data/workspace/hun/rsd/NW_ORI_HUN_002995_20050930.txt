Fejlődő országokba áramlanak a beruházások

Ugrásszerűen növekszik az ENSZ szerint a külföldi befektetések száma a világban. Egy jelentés szerint közel felével nőtt a fejlődő országokba irányuló befektetések száma 2004-ben. Összesen 648 milliárd dollárnyi befektetés lépte át a határokat a tavalyi év során.

Rohamosan növekszik a külföldi befektetések száma az ENSZ szerint. A világszervezet Kereskedelmi és Fejlesztési Konferenciája (UNCTAD) közleménye szerint elsősorban a fejlődő országokba irányuló befektetések száma növekszik: 2004-ben 40 százalékkal több befektetés irányult ilyen országokba, mint a megelőző évben. Eközben a fejlett országokba 14 százalékkal kevesebb befektetés érkezett.

Leginkább egyes ázsiai államok voltak haszonélvezői a megnövekedett befektetési kedvnek. A legértékesebbnek számító kutatási-fejlesztési beruházások közel húsz százalékát Kína, India, Thaiföld és Szingapúr kapta. Olyan cégek fektettek be itt, amelyek gyártással már jelen vannak az országokban: a Toyota, a Daimler-Chrysler, a Pfizer, a Siemens költött jelentős pénzeket fejlesztésre.

A legnagyobb befektetők világszerte a multicégek voltak. A fejlődő országok általában jó célpontjai a multik befektetéseinek: a bérköltségek alacsonyak, ugyanakkor mostanra egyre több országban áll rendelkezésre meglepően jól képzett munkaerő.

Az elmúlt év során összesen 648 milliárd dollárnyi tőkét fektettek be külföldön. A tíz legkedveltebb befektetési célpont: USA, Nagy-Britannia, Ausztrália, Hong Kong, Brazília, Kína, Szingapúr, Mexikó, Dél-Korea és Oroszország közül hat a fejlődő országok közé tartozik - írja a BBC News.