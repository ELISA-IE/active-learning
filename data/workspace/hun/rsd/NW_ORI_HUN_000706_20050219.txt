Rákot okozó színezék brit élelmiszerekben

Mintegy 350 élelmiszerfajta fogyasztásától tanácsolta el a brit élelmiszer-biztonsági felügyelőség a lakosságot, mivel az érintett élelmiszerekbe véletlenül olyan, illegális színezék került, amely növelheti a rákos megbetegedések kockázatát - írja a Reuters.

 

A Sudan 1 elnevezésű színezék abba a chili-keverékbe került bele, amelyből a brit Premier Foods cég Worcester-mártást készít. Ezt a társaság számos leves, öntet és készétel gyártásához is felhasználta.

"A Sudan 1 növelheti a rákos megbetegedés kockázatát" - közölte honlapján a brit Élelmiszer-Szabványügyi Ügynökség (FSA). A közlemény szerint ugyan nem áll fenn az azonnali egészségkárosodás veszélye (mivel a színezékből kevés található az érintett termékekben), azért érdemes kerülni azok fogyasztását. 

Az érintett termékek listája megtalálható a www.food.gov.uk/sudanlist internetes oldalon.