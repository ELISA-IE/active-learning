Csütörtökön lezárják a budai rakpart egy részét

Áradnak a magyarországi folyók, az árvízi készültségi szintet megközelítő, illetve meghaladó vízállás várható a Dunán, a Körösökön, valamint a Maroson. Budapestnél csütörtök éjszaka tetőzik a Duna, a budai alsó rakpartot a Komjádi uszoda környékén lezárják.

Az elmúlt napok esőzéseinek hatására a folyókon jelentősen emelkednek a vízszintek, a folyók felső szakaszain intenzív az áradás. Ezért az árvízi készültségi szintet megközelítő, illetve meghaladó vízállás várható a Dunán, a Fekete-, a Kettős- és a Hármas-Körösön, valamint a Maroson - tudatta közleményében az Országos Környezetvédelmi, Természetvédelmi és Vízügyi Főigazgatóság

A Dunán kisebb árhullám levonulása várható, Nagybajcs térségében harmadfokú, Komáromnál másodfokú, ez alatt első fokú védekezési szintet meghaladó vízállásokra számítanak a szakemberek. A Körösökön és a Maroson I. fok körüli vízállásokra lehet számítani. Összesen 75 km védvonal mentén rendeltek el árvízvédelmi készültséget. 

Az előrejelzések szerint csütörtökről péntekre virradó éjszaka tetőzik Budapestnél a Duna. Csütörtökön a Komjádi uszoda előtti rakpartot biztosan lezárják. Ha a vártnál kicsit magasabb vízállás lesz pénteken, a budai alsó rakpart újabb szakaszát is le kell zárni a Margit híd környékén, és sor kerülhet a pesti oldalon a Dráva utca és a Markó utca közötti szakasz lezárására is, de csak csütörtökön derül ki, hogy hogy erre szükség lesz-e - közölte Csók László, a fővárosi önkormányzat közműügyosztályának vezető főtanácsosa. Az előrejelzések szerint a fővárosban több rakpartszakaszt nem kell lezárni, így a budai plázs is maradhat, nem kell csomagolniuk a vendéglátóknak.