Megtévesztette a hívőket a kettős füst a Vatikánban

Kétszer is füst szállt fel kedd délben a Sixtus-kápolna kéményéből, és eleinte mindkétszer szürkésfehérnek tűnt. Második alkalommal - ami alatt ráadásul a déli harangszó is szólt - sokan azt hitték, megvan az új pápa. Emberek ezrei tülekedtek a Szent Péter-bazilika erkélye felé, hogy láthassák az új egyházfőt, ám hiába. Kiderült: csak külön-külön égették el a délelőtti két szavazás céduláit. 

Újra összeültek a római katolikus egyház bíborosai kedd délután a Sixtus-kápolnában, hogy megválasszák az elhunyt II. János Pál pápa utódját. Az előző két szavazási forduló - hétfő délután és kedd délelőtt - eredménytelenül végződött, mindkét alkalommal fekete füst adta hírül Rómának, hogy egyelőre egyik jelölt sem kapta meg a megválasztáshoz szükséges kétharmados többséget. A tervek szerint a kedd délelőtti fordulóhoz hasonlóan délután is kétszer szavaznak, amennyiben az első voksolás nem lesz eredményes.

A sikertelen voksolást jelképező fekete füst kedden délelőtt megtévesztette a hívőket, az esőben várakozó tízezrek ugyanis eleinte fehérnek nézték a füstöt a felhős, szürke ég előtt. Mint Zöldhegyi Katalin, a TV2 helyszíni tudósítója az [origo]-nak elmondta, a felszálló füst eleinte szürkésfehér, és csak később válik feketévé, ami hétfőn is megtévesztette a híveket. 

Kedden ezért már óvatosabban figyelték a tizenegy óra ötven körül felszálló füstöt. Csakhogy 12 óra 1 perckor újra csak füst szállt fel, ami megint csak fehéresnek indult, ráadásul éppen akkor szólt a déli harangszó is. Mivel a Vatikán korábban közölte, hogy a pápa megválasztása esetén a fehér füst mellett a harangok is szólni fognak, emberek ezrei rohantak a Szent Péter-bazilika azon erkélyéhez, ahol majd megjelenik az új pápa. Kiderült azonban, hogy hiába, a bíborosok ugyanis a délelőtti két szavazás céduláit külön-külön égették el, és a füst is befeketedett. 

Zöldhegyi Katalin szerint Rómában a pápaválasztás miatti felfokozott várakozás elsősorban a Szent Péter tér környékén érezhető, ahol, a füstjelzések idején 50-100 ezer ember is összegyűlik. Ekkor a készültségben álló rendőrök a térre vezető sugárutat is lezárják. A tömegben a világ minden részéről érkezett csoportok vannak, többek között egy magyar társaság is, akik táblájuk tanúsága szerint Harkányból érkeztek. A kíváncsiak négy óriás kivetítőn is nézhetik a kápolna kéményét a téren. 

A TV2 tudósítója az új pápa személyével kapcsolatos találgatásokról elmondta, a poszt Vatikánhoz közel álló szakértők szerint a latin-amerikai és az olasz esélyesek között dől majd el. Ami biztosnak tűnik, hogy az olasz bíborosok mindenképpen olasz pápát szeretnének.

Olasz pápát szeretnének és azt jósolnak maguk az olasz emberek is - mondta el az [origo]-nak a római Szent István Ház egyik munkatársa. A katolikus vendégházban a pápai temetés óta telt ház van, de folyamatosan sokan érdeklődnek szálláshely iránt.