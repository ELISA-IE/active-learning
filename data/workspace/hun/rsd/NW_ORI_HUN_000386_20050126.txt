Lelket, egészséget rombol a kecskeméti áruház

Kecskemét legnagyobb beruházása egy jogerős bírósági döntés szerint elvesztette jogalapját az építési engedélyhez. Ennek ellenére a 6 milliárd forintos Malom Center építése gőzerővel folyik. Az üzletközpont építése ügyében az ombudsman is vizsgálódik, ugyanakkor előzetes véleménye szerint a civil szervezetek panaszához csatolt több száz oldalas dokumentáció megalapozni látszik a gyanút, amely szerint sok ezer állampolgár alkotmányos jogait megsértették és sértik folyamatosan a bevásárlóközpont elhelyezésével. A polgármester szerint a jobboldal próbálja megfúrni a beruházást.

A héten pert veszített a kecskeméti önkormányzat a városközpontban épülő bevásárlóközpont, a Malom Center ügyében. A jogerős közigazgatási bírósági ítélet ugyanis hatályon kívül helyezte a közgyűlésnek azt a határozatát, amellyel a város egy telekalakítás keretében mintegy száz négyzetméteres területet cserélt az épülő Malom Centerrel. Az önkormányzat ugyanis olyan területet (járdát és utat) cserélt el a beruházóval, ami forgalomképtelen. Erre a tranzakcióra azért volt szükség, hogy építési engedélyt kaphasson a beruházás, mivel a Malom Centert nagyobbra tervezték, mint amekkora a rendelkezésre álló telek volt. Így tulajdonképpen a beruházásnak nincs érvényes építési engedélye. 

"A bírósági döntésnek egyelőre nincsen semmiféle következménye, mivel az építkezés továbbra is gőzerővel zajlik" - nehezményezte Horváth Zsolt fideszes alpolgármester, akinek pártja régóta ellenzi a beruházást. 

A Kecskemét központjába, az egykori malom helyére tervezett beruházás a kezdetektől nagy vihart kavart. A város fideszes polgármesterétől a Malom Center miatt vonta meg a bizalmat a Fidesz-frakció közel egy éve, és Szécsi Gábor azóta függetlenként vezeti a várost. A beruházást a megyei építészeti kamara és több civil szervezet, köztük számos polgári kör is ellenezte, aláírásokat is gyűjtöttek ellene. A város polgármestere korábban az [origo]-nak azt mondta, hogy a beruházást poltikai alapon támadja a jobboldal és a polgári körök. 

A kecskeméti önkormányzat várhatóan felülvizsgálati kérelmet fog beadni - mondta a Petőfi Népének Nyirádi Judit aljegyző, egyéb kommentár nem érkezett az önkormányzat részéről. Ennek azonban nem lenne halasztó hatálya, hiszen a bírósági döntés jogerős. 

Az építkezést ellenző fideszes alpolgármester szerint ez a bírósági döntés az egész beruházást megkérdőjelezi. "Jogállamban egyértelmű lenne, hogy egy ilyen döntés után leállna az építkezés, de Kecskeméten ez nem olyan nyilvánvaló" - véli Horváth Zsolt, aki szerint minden aggályuk ellenére fel fog épülni az üzletközpont. A fideszes politikus szerint rengeteg furcsaság volt a beruházásban, például a jegyző azokat a civil szervezeteket és jogi személyeket, amelyek kifogásolták a terveket, nem vette ügyfélként számba, így nem érvényesíthették kifogásaikat - mondta a fideszes alpolgármester.

Az ombudsman a "vizuális környezetszennyezést" is vizsgálja

A Malom Center ügyében az állampolgári jogok országgyűlési biztosa is vizsgálódik a civil szervezetek panaszai nyomán. "Egyfelől azt vizsgálom, hogy történt-e eljárásjogi szabálysértés, másfelől pedig azt, hogy az üzletközpont felépítésével mennyiben sérül a városközpont képe esztétikailag és az esetleges 'vizuális környezetszennyezés' ellen felléphetnek-e a környékbeliek" - mondta Lenkovics Barnabás, aki várhatóan olyan ajánlásokat fog megfogalmazni, hogy jogszabály-módosítások révén az épített környezet esztétikai védelmét elősegítsék. "Precedensértékű ajánlás lehet" - ígérte az ombudsman.

A Malom Center látványtervei alapján szörnyen ronda épület várható az ombudsman szerint, a fideszes alpolgármester pedig az eddig látottak alapján már most is brutálisnak nevezte az épülő bevásárlóközpontot. 

Az ombudsman, bár végső ajánlást még nem adott ki az ügyről, honlapján taláható sajtóközleményében elítélően ír az építkezésről. "Az ombudsmanhoz forduló civil szervezetek panaszához frissen csatolt több száz oldalas dokumentáció megalapozni látszik a gyanút, amely szerint sok ezer állampolgár alkotmányos jogait megsértették és sértik folyamatosan a bevásárlóközpont elhelyezésével, illetve az azzal kapcsolatos hatósági eljárásokkal ... sérülni látszik az egészséges környezethez és a lehető legmagasabb szintű testi és lelki egészséghez való jog, amelyet a Magyar Köztársaság az épített környezet védelmével is megvalósít. Úgyszintén sérül a jogorvoslathoz való jog, amely mindenkit megillet, akinek a jogát vagy jogos érdekét sérti a hatóság döntése" - áll a közleményben. 

Az [origo] megkereste a beruházó céget, az ES Invest Kft.-t, ahol azt mondták, hogy csak a jövő héten tudnak nyilatkozni. Szintén megkerestük Kecskemét polgármesterét, de egyelőre nem sikerült elérnünk.