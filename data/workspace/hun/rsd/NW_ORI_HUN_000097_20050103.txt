Ingyenkávé nyugtat a dühös Bukarest utcában

A budapesti Kosztolányi Dezső tér mellett hónapok óta tart a viaskodás egy régi váróterem körül. Az épületbe kávézó költözött, az alkoholtól rettegő lakók pedig tüntetéssel, plakátozással és petíciókkal vették fel ellene a harcot. A Tranzit Art Cafénak nincs még meg minden engedélye, ezért mindent ingyen adnak: sütit, teát és kávét is. Egyszer már majdnem parlamenti interpelláció is lett az ügyből.

Aki betér a Tranzit Art Caféba, annak nem kell számlát kérnie. A teából, kávéból és süteményekből álló választék teljesen ingyen van. A december 3-án megnyílt helynek nincsen meg még minden engedélye, de a türelmetlen tulajdonos megunta a hónapok óta tartó hercehurcát, és úgy döntött, hogy inkább legyen minden ingyen, de fogyasszanak végre a vendégek. A Tranzitnak eddig nem volt nagy híre, naponta átlagosan hetvenen látogatják. Hétfő délelőtt alig egy-két vendég ücsörgött a Kosztolányi Dezső tér melletti Bukarest utcában, a régi Volán-pályaudvar helyén.

"Mindenki aggódott, hogy roham lesz. Ehhez képest amióta nyitva vagyunk, senki sem kért egyszerre négy cappuccinót vagy csomagoltatott el magának három sütit. Volt viszont olyan, aki zavarban volt. Annyira örülök, hogy végre elkészült, ki kellett nyitni. A legjobb termékeket adjuk, az áfonyát a sütibe Amerikából importáljuk" - mondta az [origo]-nak a Tranzit tulajdonosa, Egri Orsolya, aki tíz évre vette bérbe az önkormányzattól a volt buszpályaudvari várótermet. Egri szereti a meghökkentő kampányokat: szervezője a VII. kerületi zsidónegyed védelmében létre hozott Óvás Egyesületnek és ő a Tereskova néven fellépő énekes-festő, Nagy Krisztina menedzsere is. "Ismerek olyan helyet, ahol már a kockacukor is ki van rakva, csak a bürokrácia nagyon lassú, és ezért nem tudnak nyitni. Én mindenkit arra biztatok, hogy nyisson ki és adjon mindent ingyen, amíg meg nem jönnek az engedélyek." Egri kész akár még több hónapig is ingyenesen működni. Veszteségét bioélelmiszerrel foglalkozó másik vállalkozásából fedezi.

Az ország egyetlen ingyenkávézója nem csak a hivatalokkal küzd. A környékbeli lakók közül 182-en írtak alá egy tiltakozó petíciót a kávézó ellen. Többször feljelentették a készülő helyet különböző hivatalokban. Berdik György, a Civilek a Bukarest Utcáért nevű szervezet egyik alapítója így emlékezett a lakók és Egri Orsolya vitájának kezdetére: "Amikor megnyerte a pályázatot, tartott egy lakossági fórumot. Ott egy nyugdíjas néni kérdezte, hogy 'Lesz itt alkohol'? Azt mondta nagy nehezen, hogy "Igen, képzelje, lesz alkohol". Holott ez a pályázatban nem is szerepelt, ő kulturális programokat és illatos teákat és kávét ígért. Azóta már retro-zenekarról is szó volt. A negyven év zaj után az itt élők egy kis nyugalmat akarnak."

Berdik az évtizedekig itt működő buszpályaudvarra utalt, arra a korra, amikor hangos és füstös buszok cammogtak a szűk utcában. Az előző (fideszes) önkormányzat azt ígérte, hogy a buszok Etele térre költöztetése után parkosítják a területet. Időközben azonban műemlékké nyilvánították az 1964-ben épült várótermet, aminek hasznosítására a mostani (szocialista) önkormányzat pályázatot írt ki. A környéken lakók rettegnek, hogy visszatér a káosz, amit a pályaudvar lezárásakor örökre el akartak felejteni: részegek, hajléktalanok, kiabálás, hányás képei kötődnek a volt váróteremhez, ami alkoholt árusító kávéházként is ijesztőnek tűnik számukra.

A civilek teleragasztották tavasszal a környék oszlopait "NEM a kávéházra" felirattal, később a nem szót valakik "IGEN"-re ragasztották át. A civilek petíciójában - melyet Székelyhídi Hajnalka operaénekes jegyzett - többek között ez állt: "Semmiféle garanciát sem látunk arra, hogy a 'versolvasók' megállnak majd az első pohárnál". Így utaltak arra, hogy Egri rengetegféle programot ígért, könyvkiadókkal, a képzőművészeti egyetemmel és egy környékbeli gimnáziummal is együttműködést ígérve. Az alkoholmérés a lakók szerint összeegyeztethetetlen ezekkel a tervekkel. Az utcában egyébként két vendéglátóhelyen lehet még alkoholt kapni.

A tiltakozók az Egri mellé álló önkormányzat után Csapody Miklóshoz, a városrész országgyűlési képviselőjéhez (MDF) fordultak segítségért. Ő parlamenti interpellációt tervezett a kávézó ügyében, de részletesen megismerve a Tranzit tervét lemondott erről.

Az önkormányzat időközben parkosította a környéket, és ennek a lakók annyira örültek, hogy a december 3-i nyitáskor csak kevesen mentek el tüntetni a Tranzit ellen. A legtöbben az utcában észre sem vették, hogy a kávézó nyitva van, arról pedig szinte senki sem hallott, hogy minden ingyen van. A háború újabb fordulója a nyári terasz nyitásakor várható, amikor a pályaudvar árkádjai alatt alkoholt is fogyasztanak majd a kiülő vendégek. "Jó lenne felfogni, hogy vannak, akik csak erre tudnak szellőztetni!" - mondta egy hölgy, aki aktívan részt vett a tiltakozó kampányban.

Berdik szerint most nincs baj, a Civilek a Bukarest Utcáért az első hangoskodásig nem tiltakozik már. Ha azonban a terasz csak egy lakót zavarni fog, mindent megtesznek a bezáratásáért.

Magyari Péter