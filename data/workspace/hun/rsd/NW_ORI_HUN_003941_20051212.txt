Szír-ellenes politikust robbantottak fel Bejrútban

Robbantásos merényletben vesztette életét egy szír-ellenes parlamenti képviselő Bejrútban. Gibran Tueni mellett legalább két másik ember is meghalt a hétfő reggeli csúcsforgalomban elkövetett robbantásban. 

Autóbombás merényletet követtek el Gibran Tueni, szír-ellenes libanoni képviselő-újságíró ellen hétfő reggel Bejrútban. A libanoni parlamenti képviselőt szállító gépkocsikaravánt a város keresztény, Mekalisz nevű negyedében robbantották fel. Gibranon kívül legalább két másik ember is életét vesztette a reggeli csúcsforgalomban elkövetett támadásban. 

A robbantás alig pár órával azelőtt történt, hogy az ENSZ Rafik Hariri volt miniszterelnök februári meggyilkolása ügyében vizsgálódó bizottsága bemutatta volna a vizsgálat eredményét a Biztonsági Tanács előtt. A várakozások szerint a jelentés részletesen taglalja Szíria merényletben játszott állítólagos szerepét.

Hariri meggyilkolása óta 14 robbantásos merényletet követtek el ismeretlenek Bejrútban szír-ellenes személyek és területek ellen - írja a BBC news.