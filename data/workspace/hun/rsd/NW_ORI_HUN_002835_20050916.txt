Fiskális konszolidációt sürget az IMF

A fiskális konszolidáció szükségességét és a gazadság növekedési ütemének gyorsítását szorgalmazta Ashok Mody, az IMF misszióvezetője az "Államépítés vagy állam-leépítés" című pénzügyi konferencián pénteken Budapesten. 

Ashok Mody, az IMF misszióvezetője elismerően szólt a magyar gazdaság 90-es években illetve a 2000-es évek elején nyújtott teljesítményéről, de kritikával illette az elmúlt időszakot. Mody kritizálta a hazai fiskális politikát, annak kommunikációját, az átláthatatlanságot. Mody az International Center for Economic Growth (ICEG) Európai Központja és a Hungarian Business Leaders Forum budapesti konferenciáján beszélt. 

A deficit mértéke a terveket évről évre meghaladja, ami a hitelességet nagymértékben csökkentette. A költségvetési tervezés során fontos, hogy a döntéshozók megfelelő fegyelmet gyakoroljanak. El kell kerülni, hogy a hiány a tervezettet továbbra is folyamatosan túllője, mondta Mody. 

Mody a konszolidáció egyik fő elemének tekintette az adóreformot. Ez átmenetileg a költségvetés bevételeit csökkenti, melyet kiadáscsökkentéssel kell ellensúlyozni. Az alacsonyabb adók ösztönzik a gazdasági növekedést és visszahatnak az államháztartásra is. 

Az IMF képviselője arra is felhívta a figyelmet, hogy Magyarország gazdasági növekedésének üteme ugyan kedvező, de nem az 5-6 százalékos potenciális növekedést tekintve. A potenciális bővülés eróziója miatt nem áll előkelő helyen a magyar gazdaság a régió többi országához képest. Míg Magyarország korábban a régió vezető országai közé tartozott a növekedés szempontjából, addig ma a sereghajtók között foglal helyet. A szakértő szerint fontos, hogy a gazdasági növekedés a munkaerő iránti kereslet bővülése kísérje, az aktivitási ráta emelkedjen. Ez a megjegyzés az IMF korábbi anyagaiban is külön hangsúlyt kapott. 

A külső egyensúlytalansággal küzdő magyar gazdaság számára különösen fontos, hogy a pénzügyi környezet hogyan alakul. Jelenleg a finanszírozás biztosítottnak látszik a feltörekvő piaci régió felé mutatott jelentős érdeklődés miatt. Az utóbbi időszakban a világgazdasági környezet viszonylag kedvező volt, a globális növekedés dinamikája jelenleg csökken. Ebben szerepet játszanak a magas olajárak is, melyek az európai gazdaságokat is érdemben érintik, mondta az IMF képviselője. 