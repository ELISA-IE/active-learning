Halottkémmel riasztják el az ivástól a diákokat

Megrendezett diszkóbalesetet adtak elő kecskeméti diákoknak a rendőrség és a Vöröskereszt önkénteseinek közreműködésével. Az eljátszott baleset sérültjeiért és halottjáért igazi mentők, rendőrök és halottkémek jöttek. A szervezők szerint ennél enyhébb módszerekkel már nem lehet hatni a végzős gimnazistákra, akiket valóban megrázták a látottak.

Halálos diszkóbalesetet játszottak el kedden kecskeméti gimnazistáknak a széktói stadionban. A félórás jelenet szerint két autó ütközik, a balesetet okozó autóban diszkóból hazafelé tartó fiatalok ülnek, a másikban pedig egy fiatalember, aki húgát viszi a budapesti állatkertbe. A balesetben a vétlen autóban utazó kislány veszti életét, a helyszínre érkező tűzoltóknak kell kivágni a roncsok közül. A jelenet legmegrendítőbb része, amikor a helyszínre érkeznek a kislány szülei - mondta az [origo]-nak Kővári Lídia, a Bács-Kiskun megyei rendőrség bűnmegelőzési osztályának vezetője. Az eljátszott jelenetben később a baleset okozójáról az is kiderül, hogy drogot fogyasztott, őt a rendőrök viszik el további vizsgálatokra. 

A jelenetet a Vöröskereszt ifjúsági tagozatának aktivistái adták elő, de a kiérkező mentők, tűzoltók, halottkémek igaziak voltak. A jelenet szerint elhunyt lányt valódi halottkém vizsgálta meg, majd a szülők zokogása közepette hullaszállítók vitték el. A jelenetet több mint ezer 17-18 éves kecskeméti diák látta. A középiskolásokat megrázta az eljátszott baleset. Amikor bejöttek a stadionba, még nevetgéltek, oldottak voltak, kifelé viszont görnyedten, a földet bámulva mentek ki - mondta Kővári Lídia.

A szervezők szerint szükség van ilyen sokkoló szimulációkra, mert ennél enyhébb módszerekkel - például előadások tartásával - már nem lehet hatni a végzős gimnazistákra. Azért ezt a korosztályt választották, mert sokan vagy most tanulnak vezetni, vagy friss jogosítványuk van. A rendőrség bűnmegelőzési osztálya egyeztetett pszichológusokkal is, akik szerint a 17-18 évesek számára megfelelő ez a módszer, hogy felhívják a figyelmüket arra, milyen veszélyeket rejt, ha ittasan vagy drog hatása alatt ülnek autóba. Tervek szerint később újra szerveznek ilyen programot diákoknak, illetve a rögzített jelenetet később eljuttatják más iskolákba.