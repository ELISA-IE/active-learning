Szerénységet tanítanak a politikusképzőben

A választások előtti időszakra időzítik a pécsi egyetem három hónapos képzését, melyre politikusok vagy képviselőjelöltek jelentkezését várják. A program szervezői szerint a mai politikusoknak nagyobb szerénységet kellene tanúsítaniuk, és a tolerancia terén is van mit tanulniuk. Az egyetemen később egy komolyabb, másoddiplomát adó politikusképzést is indítanának.

A 2006-os választások előtti időszakra időzítik a pécsi egyetem legújabb kurzusát, a politikusképzést. A három hónapos, összesen 120 órás kurzusra elsősorban a parlamenti, illetve önkormányzati választásokon indulni szándékozók jelentkezését várják, de szívesen látják a jelenleg aktív politikusokat is. Az oktatás egy része elméleti órákból áll - tantárgy lesz például az alkotmánytan, államháztartás, közéleti etika, médiajog -, a másik részében pedig gyakorlati ismereteket ad: a hallgatók például viselkedés- és beszédtréningeken vehetnek részt. 

A program szervezőinek a célja, hogy változzon a politikusok negatív megítélése, egy országos felmérés szerint ugyanis az emberek 84 százaléka rossz véleménnyel van a politikusokról. Szakmai kérdésekben hiányzik belőlük a szerénység, és a tolerancia terén is van mit tanulniuk - vélekednek a pécsi egyetem jogi karán, ahol a képzést indítják. A tanárok egy része az egyetem jogi karának és a kommunikáció szak oktatója, illetve a helyi sajtó munkatársa. 

Teljesen változó, hogy a mai politikusoknak milyen képzettségük van, az utóbbi évtizedekben ugyanis nem volt kimondott képzés politikusok számára - mondta az [origo]-nak a novemberben induló politikusképző program vezetője, Horváth Csaba docens. Az országos politika résztvevőinek többsége diplomás, az önkormányzatiaknál már kisebb a diplomások aránya, a kisvárosok, falvak képviselőinek pedig sok esetben érettségijük sincs. 

A novemberben induló képzést még csak a napokban hirdették meg, ezért arról még nincs információ, hogy mennyien jelentkeztek, de nagy érdeklődésre számítanak. Ha a politikusképzés sikeres lesz, a későbbiekben a programot továbbfejlesztve egy komolyabb, két és fél éves, másoddiplomát adó kurzust is indítanak.