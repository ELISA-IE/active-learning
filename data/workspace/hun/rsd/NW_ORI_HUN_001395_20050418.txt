Milliós bírság az idősek elbocsátásáért

Sok példa utal arra, hogy nyugdíj előtt néhány évvel szinte lehetetlen munkát találni. Számos cégtől leépítésre hivatkozva küldik el az idősebbeket, majd fiatalokat vesznek fel. Az életkor szerinti diszkriminációt azonban akár hatmillió forinttal is büntethetik - írja a Népszabadság.

Sok ötven fölötti példája utal arra, hogy a nyugdíj előtt néhány évvel szinte reménytelen munkához jutni - írja a Népszabadság. Az Egyenlő Bánásmód Hatóság elnöke, Demeter Judit tapasztalatai szerint az életkor szerinti diszkriminációt a legnehezebb bizonyítani. A hivatalhoz eddig kétszáznál is többen tettek bejelentést. A legkirívóbb példákat a multinacionális cégek produkálták, gyakori, hogy létszámleépítésre hivatkozva küldik el az ötven év körüli nőket, hogy a helyükre fiatalokat vehessenek föl. 

A bejelentéseket a hatóság vizsgálja. A panaszt tevőt nem tudják visszahelyezni az állásába, erre a bíróságnak van lehetősége. Visszatartó hatása annak lehet, hogy nyilvánosságra hozzák az elmarasztaló határozatot, és 50 ezertől hatmillió forintig terjedő pénzbírságot szabhatnak ki - írja a Népszabadság.