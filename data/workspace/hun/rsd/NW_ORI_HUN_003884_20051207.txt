Továbbra is előzetesben marad Tasnádi

Februárig meghosszabbította a bíróság Tasnádi Péter előzetes letartóztatását, aki ellen kedden a rendőrség vádemelési javaslattal lezárta a nyomozást.

Meghosszabbította kedden a Fővárosi Bíróság Tasnádi Péter és társa előzetes letartóztatását - derül ki a bíróság közleményéből. Az őrizetbe vételt február 8-ig hosszabbították meg, az erről szóló bírói végzés azonban nem jogerős.

A rendőrség Tasnádit és társait tucatnyi bűncselekmény elkövetésével, többek között súlyos testi sértéssel, sikkasztással, csalással és zsarolással gyanúsítja. A rendőrség a nyomozást befejezte, az iratokat pedig vádemelési javaslattal a héten megküldte az ügyészségnek.