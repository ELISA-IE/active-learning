Házhoz szállíthatják a gyógyszereket

Az egészségügyi tárca engedélyezheti a gyógyszer-házhozszállítást itthon, bár egyelőre még dolgoznak a feltételek kialakításán. A Magyar Gyógyszerész Kamara meglepődött az ötleten, de készek támogatni, ha kizárólag a gyógyszertárakon és nem más cégeken keresztül intézik a házhoz szállítást. Hávelné Szatmári Katalin elnök szerint azt is át kell gondolni, hogy ez egy egészségügyi-szociális szolgáltatás lesz-e rászorulóknak, vagy extra luxus lustáknak. 

Az egészségügyi tárca engedélyezheti a gyógyszer-házhozszállítást Magyarországon, ha sikerül megfelelő garanciákat kidolgozni arra, hogy így is biztonságos maradjon az ellátás. Hamvas József főosztályvezető elmondta, hogy az engedélyezés ahhoz a törvényhez kapcsolódik, melyet hamarosan benyújtanak a parlamentnek. Egyelőre a szakmai egyeztetések zajlanak. A törvényben több, a gyógyszerekkel kapcsolatos kérdést szabályoznak az uniós elveknek megfelelően, többek között a házhoz szállítás és az internetes rendelés kérdését is.

"Csak a megfelelő szakmai feltételekkel, vagyis a minőség és az információk biztosításával elképzelhető a házhoz szállítás" - jelentette ki a főosztályvezető. "Azt is ki kell deríteni, hogy mekkora a lakossági igény erre a szolgáltatásra." Még nem lehet tudni, hogy engedélyezhető-e minden gyógyszer házhozszállítása, vagy csak meghatározott termékeké. Azt is meg kell határozni, hogy csak gyógyszertárak szállíthatnak-e házhoz vagy más cégek is. 

Hávelné Szatmári Katalin, a Magyar Gyógyszerész Kamara elnöke az [origo]-nak elmondta, hogy meglepte őket a terv, mert eddig fel sem merült a gyógyszer-házhozszállítás ötlete Magyarországon. A házhozszállítás az Európai Unió néhány országában, például Franciaországban és Olaszországban tilos, más országokban pedig kizárólag gyógyszertárak számára engedélyezett. Angliában, ahol nemcsak a gyógyszertárak végezhetnek ilyen tevékenységet, jelentősen emelkedett a gyógyszerhamisítások száma. A gyógyszergyárak jelenleg is perelnek néhány szállító céget. 

A kamara elnöke szerint itthon az uniós tapasztalatok figyelembevételével, kizárólag gyógyszertárakon keresztül lehetne bevezetni a házhoz szállítást, ha erre lakossági igény van. "Azt azonban át kell gondolni, hogy ez egy egészségügyi-szociális szolgáltatás lesz-e rászorulóknak, vagy extra luxus lustáknak" - tette hozzá az elnök. Hávelné Szatmári Katalin úgy gondolja, hogy a házhoz szállítás lehetőségét csak azoknak kell megadni, akik valóban nem tudnak eljutni a gyógyszertárba. "Ebben az esetben a társadalombiztosításnak kell térítenie a plusz költségeket, mert ezek az emberek egy piaci alapon működő futárszolgálatot nem tudnának megfizetni."