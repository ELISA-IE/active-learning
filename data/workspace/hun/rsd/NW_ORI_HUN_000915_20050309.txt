Budapest lehet az európai nővédelem központja

Budapesten lehet az Európai Unió egyik új háttérintézményének, az esélyegyenlőségi intézetnek a székhelye. Az elsősorban a nők egyenjogúságával foglalkozó elemzőközpontért azonban a magyar fővárosnak Prágával és Ljubljanával is meg kell küzdenie. Még nem dőlt el ugyanis, a három főváros közül melyikbe teszi székhelyét a 2007-től működő hivatal.

2007-ben kezdi meg működöését az európai esélyegyenlőségi intézet (European Institute for Gender Equality), amelynek fő feladata, hogy tanulmányokat készítsen a nemek közötti egyenlőtlenségről, a nők helyzetéről az uniós tagországokban. Az új hivatal a tervek szerint 2007-től működik, és az ezt követő hat évben 52,5 millió euróból gazdálkodhat.

Az új háttérintézmény székhelye nem Brüsszel vagy Strasbourg lesz, ahogyan a legtöbb uniós intézményé, hanem az újonnan csatlakozott tagországok fővárosai közül valemelyik. A legesélyesebb Párga, Budapest és Ljubljana. A magyar esélyeket csökkentheti, hogy a volt cseh miniszterelnök, Vladimir Spidla, a szociális ügyek európai biztosa dönthet a kérdésben.

Lévai Katalin volt esélyegyenlőségi miniszter, MSZP-s európai parlamenti képviselő az [origo]-nak azt mondta, még miniszterként kezdett lobbizni, mintegy másfél éve azért, hogy legyen egy ilyen intézmény. Lévai azt ígérte, hamarosan megkeresi Vladimir Spidlát az ügyben és megpróbálja meggyőzni arról, Budapestet válasszák az intézet székhelyéül.

Az új hivatal az uniós döntéshozók háttérintézménye lesz, ahol tanulmányok, kutatások készülnek: hol mi működik jól, illetve rosszul az esélyegyenlőség terén, emellett előrejelzéseket készíthetnek a demográfiai változásokról is - mondta Lévai.

Őry Csaba fideszes EP-képviselő azt mondta, a néppárti magyar politikusok is szívesen segítenének abban, hogy Budapestre kerüljön az intézmény, de eddig nem hallottak arról sem, hogy Magyarország erre pályázott. - Ha igénylik, megkeressük azokat a politikusokat, döntéshozókat, akikkel kapcsolatban állunk, de eddig nem kért a kormány segítséget - mondta Őry.