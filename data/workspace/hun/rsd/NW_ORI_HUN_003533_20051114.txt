Egyházi bírák ajánlják a nemváltó műtéteket Iránban

Teherán a transzszexuálisok fővárosa - állítja az Independent című brit lap, amely olyan iráni nőkkel és férfiakkal készített riportot, akik átoperáltatták magukat. Bár a szigorú vallási szabályok szerint élő Iránban a nőknek fátylat kell viselniük, a homoszexualitást pedig akár halállal is büntethetik, a nemváltoztató műtétek teljesen legálisnak számítanak. Mindössze az orvos szakértőket és a vallási bírákat kell meggyőzni, illetve túl kell élni a felháborodott család haragját.

"Nem mehettem el otthonról, nem konzultálhattam egyedül az orvosommal a problémáimról, és természetesen kendőt kellett viselnem nyilvános helyeken. A hátizsákomban rejtettem el a fiúruhákat, hogy iskola után játszhassak az utcán a többiekkel" - idézte fel gyerek- és fiatalkorát az Independentnek a 30 éves Milad. Azután tizenkét évesen összeadták 30 éves unokatestvérével, aki rögtön az esküvő után megerőszakolta. Csak azután járult hozzá apja a váláshoz, hogy megfenyegette, öngyilkos lesz.

A megpróbáltatások ellenére csak évekkel később gondolt arra, hogy férfiként éljen. A műtét ötlete akkor jött, amikor az egyetemen rábukkant egy transzszexualitásról szóló könyvre.

"Először egy állami orvossal találkoztam, utána pedig másfél éven át szakértők és pszichiáterek között futkostam. Tesztek százait kellett kitöltenem, és monitorozták az agyamat is. Végül egy vallási bíróság engedélyezte a műtétet. Szexuális identitászavar alapján" - mesélt nemváltoztató operációjának történetéről. Három év alatt 23 műtéttel alakították át a testét, a beavatkozás több ezer fontba került. Mivel döntése után családja kitagadta, egyedül kellett boldogulnia, Taxizással keresett pénzt az operációkra és a megélhetésre.

"Férfiként jóval több lehetőségem és szabadságom van, mint nőként" - mondta a jelenleg ingatlanügynökként dolgozó Milad, aki szerint mindenképpen megérte a műtéttel járó minden kellemetlenség. Korábban például soha nem ment misére, mert nem akarta viselni a csadort, de manapság egyetlen imát sem mulaszt el.

"Soha nem gúnyolt ki minket senki" - állította a brit lapnak Amin, Milad legjobb iskolás barátja, aki szintén műtéti úton változtatta meg nemét. Amin és Milad szerint a lányok és fiúnak öltözött barátnőik között a jó kapcsolat titka az volt, hogy így a szigorú családokból származó lányok is úgy érezhették, fiúkkal barátkoznak, ugyanakkor nem kellett attól tartaniuk, hogy elvesztik legdrágább kincsüket, szüzességüket. "Iránban ha egy férfi nőként viselkedik, akkor megvetik és lenézik. De ha egy lány viselkedik fiúként, akkor tisztelik erős személyisége miatt" - mondták.

Komeinit meggyőzte a mell

Iránban szigorú vallási törvények szabályozzák az életet. A nőknek nyilvános helyen kendőt és hosszú ujjú ruhát kell viselniük. Szigorú megítélés alá esik a homoszexualitás is, amelyet börtönnel, visszaesők esetében pedig akár halállal is büntethetnek. A nemváltoztató műtétek ennek ellenére bevett dolognak számítanak. Az ok, hogy 1983-ban egy férfi meggyőzte ezek jogosságáról Komeini ajatollahot. Azzal bizonyította be, hogy ő férfitestben fogságba ejtett nő, hogy megmutatta az ajatollahnak melleit, amelyek a hormonterápiának köszönhetően fejlődtek ki. Komeinit meggyőzte az érv, így vallási parancsban tette lehetővé az operációkat indokolt esetben.

Az Independent számos transzszexuálissal beszélgetett, akiknek történeteikből kiderül, hogy sokszor maguk a vallási vezetők is a műtétet javasolják azoknak, akik nem találják helyüket. Az egyik esetben egy fiatal párnak azt ajánlották, hogy mindketten operáltassák át magukat és házasodjanak össze újra, ami gyógyírt jelenthet házassági problémáikra. Az Independent szerint a műtétek engedélyezése óta Iránban él a világ egyik legnagyobb transzszexuális népessége.