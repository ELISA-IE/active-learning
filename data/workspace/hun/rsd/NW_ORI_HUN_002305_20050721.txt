Zavaros szabályozás miatt sokan bukták el a szocpolt

Egy építkező család azért nem kapott szociálpolitikai támogatást, mert a bankban úgy gondolták, hogy az építkezés nem lakáscélú, mivel a ház falai nem haladják meg az egy méter kilencven centis magasságot. Az önkormányzat szerint ugyanakkor járt volna a szocpol így is. A család az ombudsmanhoz fordult, aki megállapította, hogy a lakáscélú állami támogatásokról szóló kormányrendeletek nem felelnek meg teljes mértékben az alkotmányossági követelményeknek. Változtattak is a szabályozáson, de nem visszamenőleges hatállyal. Akiket korábban elutasítottak, azok később sem kaphatták meg a pénzt.

Kovács Attiláék két éve építkeztek, de a szociálpolitikai támogatást nem kapták meg, annak ellenére, hogy az önkormányzat szerint járt volna. A bankban ugyanis úgy gondolták, hogy mivel a lapostetős műhely tetejére épült ház falainak magassága nem haladja meg az egy méter kilencven centit, az építkezés nem lakáscélú, így a támogatás sem jár. A bank a külön feljáratot is hiányolta, amit a család másfél millió forintért külön megépített a házhoz. Kovács Attila az elmaradt szocpol miatt a Pénzügyi Szervezetek Állami Felügyeletéhez fordult, de tőlük azt a választ kapta, nekik nem feladatuk megvizsgálni, hogy a bankok kiknek adnak támogatást és kiknek nem.

Ombudsman: Gond van a lakástámogatásokkal

Később Lenkovics Barnabást, az állampolgári jogok országgyűlési biztosát kereste meg. A pénzintézet először banktitokra hivatkozva nem akarta tájékoztatni a biztost, később azonban sikerült elérni, hogy kiadják a szükséges papírokat. Nem Kovácsék voltak az egyedüliek, akik lakástámogatással kapcsolatos panasszal keresték meg az ombudsmant. Lenkovics Barnabás júniusban közzé is tett egy jelentést a támogatásokkal kapcsolatban.

E szerint a lakáscélú állami támogatásokról szóló kormányrendeletek nem feleltek meg teljes mértékben az alkotmányossági követelményeknek. Az ombudsman szerint egyes szabályok a jogalkalmazók számára sem voltak egyértelműek, hatásaik nem voltak kiszámíthatók, de főként - a hiányos tájékoztatás miatt - következményeik az érintettek számára előre nem voltak láthatók. A megállapított visszásságok rendezése érdekében az ombudsman felkérte a miniszterelnököt, kezdeményezze, hogy a lakáscélú állami támogatásokról szóló rendeletet úgy módosítsák, hogy a lakáscélú támogatásokra való jogosultságról közigazgatási szerv hozzon határozatot, amelynek döntésével szemben jogorvoslati lehetőséget biztosítanak.

Vagyis Kovácsék ez esetben megkapták volna a támogatást, hiszen az önkormányzat jogosnak találta a kérelmüket. Az ombudsman szerint a bankok egy ilyen jogerős közigazgatási határozat után már csak a hitelképesség kérdésében járhatnának el önállóan. Lenkovics Barnabás arra is felhívta a figyelmet, hogy tisztázni kell a támogatásokkal kapcsolatos rendeletben azokat a fogalmakat, amelyek eltérő értelmezésre adnak lehetőséget, például emeletráépítés és tetőtérbeépítés vagy a közművesített és közművesítetlen telkek megjelölésének hiánya esetén.

Akik korábban építkeztek, nem kapnak pénzt

A jelentés hatására változtattak is a szabályozáson, de nem visszamenőleges hatállyal. Tehát akiket korábban elutasítottak - így a Kovács család -, azok a módosítás után sem kaphatták meg a szociálpolitikai támogatást. Ekkor Kovács Attila a miniszterelnökhöz fordult, hogy méltányossági alapon mégis megkaphassák a pénzt. A Miniszterelnöki Hivatal válaszlevelében azonban közölte, hogy a törvény ez esetben nem ad lehetőséget a méltányosság gyakorlására.

Kovács Attila elmondta, most már csak annyit tehet, hogy ezt a választ is elküldi az ombudsmannak, mert szerinte nem csak ők, hanem több ezer család esett el így a támogatástól. "Nem nagy összegről van szó, 6-800 ezer forintról, mert egy gyerekünk van, de nekünk ez is sokat számítana" - fogalmazott. Kovács Attila szerint megint azok jártak jól, akiknek eredetileg is több pénzük volt az építkezésre, így magasabb falakat, több helyiséget építhettek. Ők gond nélkül felvehették a támogatást.

A szabályozás pontatlanságára utal, hogy minden bank másképp értelmezi azt. Kovács Attila ugyanis más pénzintézeteknél is érdeklődött, ahol azt mondták, hogy falmagasság ide vagy oda, ők megadták volna a támogatást. Csakhogy ekkor már késő volt, mert a szocpolt ott lehet felvenni, ahol a hitelt kapták. Így - egyelőre legalábbis úgy tűnik - a megváltozott szabályozás ellenére végképp elestek a támogatástól.

Matalin Dóra