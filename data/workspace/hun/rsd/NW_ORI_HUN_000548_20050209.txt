Egész Európában tiltanák az utcai cigizést

Betiltaná a dohányzást még az utcákon is az Unió egészségügyi biztosa. Markosz Kyprianu ciprusi biztos néhány napja egy nyilatkozatában azt mondta, azt szeretné elérni, hogy az Európai Unió mindegyik tagországa tiltsa meg a közterületi dohányzást.

Az egész Európai Unió területén betiltaná a közterületi dohányzást Markosz Kyprianu, a ciprusi egészségügyi EU-biztos. Erról néhány nappal ezelőtt beszélt egy sajtótájékoztatóján, Cipruson. Tervei szerint így nem lehetne az Unióban sem az utcán, sem közintézményekben, nyilvános helyeken cigizni, mindenki csak otthon gyújthatna rá legálisan - írta az EU Observer belga portál. Kyprianu azt azonban elismerte, hogy biztosként nincs meg a jogköre ahhoz, hogy ilyen szabályozást bevezessen, ezért megpróbál megnyerni az ügy támogatására befolyásosabb politikusokat.

Többek között Tasszosz Papadopulosz ciprusi államfőt és Jean-Claude Juncker luxemburgi miniszterelnököt kérte meg arra, hogy támogassák az elképzelést, és első lépésként szokjanak le a dohányzásról.

Philip Tod, Kyprianou szóvivője az [origo] megkeresésére közölte: a bizottsági ciklus végéig, vagyis 2009-ig szeretnék elérni, hogy az összes EU-tagország kövesse Írország és Olaszország példáját és tiltsák be a közterületi dohányzást. Ezért a tagországokat arra próbálja rábírni, hogy szigorítsák a nemzeti jogszabályokat. A biztos ugyanakkor nem tervezi, hogy az Európai Parlamenthez forduljon az ügyben és uniós szinten is büntessék a cigizést.

Kyprianu a szigorú szabályozást azzal indokolta, hogy az Európai Bizottság jelentése szerint az Unióban félmillió ember halálát okozza a cigarettázás évente, így ez az első számú, elkerülhető halálok Európában. Ráadásul az összes haláleset 15 százaléka visszavezethető a dohányzásra.

Jelenleg a legszigorúbban Írország és Olaszország bünteti a cigarettázást. Mindkét országban tilos nyilvános helyeken, közterületeken, így még az utcán is rágyújtani. Más tagországokban ennél enyhébben szabályozzák a kérdést. Így Magyarországon a nemdohányzók védelméről szóló törvény értelmében minden középületben csak a kijelölt helyeken lehet rágyújtani.