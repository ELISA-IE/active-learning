Válogatás nélkül ölnek a brazil halálosztagok

"Ha a rendőrség aktívabb lesz, az csak még több halottat jelent" - állítják a brazil nyomornegyedek lakói. Az Amnesty International azt követően készített jelentést a favelákban tevékenykedő, mindenkit gondolkodás nélkül likvidáló halálosztagokról, hogy Rio de Janeiróban 29 embert, többségében tiniket lőttek agyon az egyik ilyen, főleg volt rendőrökből álló csapat tagjai. A halálosztagok tevékenységének eredményeként a helyiek már akkor sem hívják ki a rendőröket, ha tényleg szükség lenne rájuk, mert félnek, hogy segítség helyett golyót kapnak.

29 embert, köztük több tinédzsert likvidált egy volt rendőrökből álló halálosztag három óra leforgása alatt Rio de Janeiro egyik szegénynegyedében idén márciusban. Egy 14 éves fiút flipperezés, egy asszonyt munka közben lőttek agyon kérdés, gyanúsítás és a helyiek feltételezése szerint ok nélkül. A mészárlás a város történetének legtöbb emberéletet követelő likvidálása volt. Az eset kapcsán az Amnesty International (AI) nemzetközi jogvédő szervezet vizsgálatot indított a brazil favelákban uralkodó embertelen háborús viszonyok feltárására.

Az 1990-es évek közepén úgy próbálták visszaszorítani a nyomornegyedekben tomboló erőszakot és bűnözést, hogy rendőrökből és elbocsátott katonákból álló halálosztagokat szerveztek, amelyek engedély nélkül, de a helyi hatóságok tudtával járták a favelákat, és egyszerűen agyonlőtték a bűnözőnek tartott embereket. Bár a brazil kormány tagadta a halálosztagok létezését, az Amnesty International jelentése szerint százakkal végeztek.

Az AI szerint a mészárlások mögött elsősorban két dolog húzódik meg. Egyrészt a több millió ember által lakott favelákban tényleg tobzódik a bűnözés. A brazil városok a világ élmezőnyébe tartoznak az erőszakos bűncselekmények és a bűnözés tekintetében. 2002-ben 50 ezer gyilkosságot követtek el brazil városokban, de ezenkívül is volt még több százezer erőszakos támadás, rablás.

A rendőröktől okkal vagy a mészárlások miatt tartó lakók pedig inkább a helyi bandák védelmét keresik. "A szegény emberek nem hívják a rendőröket, mert félnek" - jellemezte a helyzetet egy lakó.

A másik ok, hogy a szélsőségesen kettészakadt társadalom gazdagabb fele védelmet követel a bűnözőktől és bűnözőknek tartott szegényektől. Egy rendőrtiszt szerint a gazdagok úgy tekintenek a rendőrségre, mint valami magánhadseregre. Fallal választják el saját negyedeiket a faveláktól, de ha ez nem lenne elég, akkor kemény fellépést várnak el.

Így sokszor a szegénynegyedek olyan lakói is golyóval a testükben végzik, akik valójában semmit nem tettek. "Ütnek, ütnek, ütnek, utána meg elnézést kérnek, és azt mondják, mégsem téged kerestek" - mondta az AI-nek az egyik favela lakója. A hivatalos statisztikák szerint a brazil rendőrök 2003-ban 2110 emberrel végeztek olyan helyzetben, amikor az "ellenállást halál követte". A favelákban zajló mészárlások után általában hasonló kategóriába sorolják az áldozatokat. Az AI szerint a 27 brazil szövetségi államból 15-ben tevékenykednek halálosztagok.

A rendőröket ráadásul külön felkészítik is a szegénynegyedekben végzendő piszkos munkára. Az egyik riói lap 2003-ban hozott nyilvánosságra egy levelet, amelyben arra panaszkodnak, hogy a katonai rendőrség elit csapatának kiképzésén a következő dalt kellett énekelniük az újoncoknak:

"Vallatni könnyűFogd és üsd a nyomorgót, amíg nem fájA vallatást befejezni is könnyűFogd a bűnözőt és üsd, amíg bele nem hal

A nyomornegyedek bűnözőitNe seprűvel takarítsd elTakarítsd el őket gránátokkalPuskákkal és gépfegyverekkel"

"Biztonságot kellene hozniuk, de csak félelmet hoznak." "Ha a rendőrség aktívabb lesz, az csak még több halottat jelent" - mondták a rendőrökről a helyiek, akik a lehető legnagyobb mértékben igyekeznek bebiztosítani magukat Az AI találkozott olyan családdal, amely minden használati tárgyáról őrizgeti a számlát, hogy egy esetleges rendőrségi rajtaütésnél bizonyítani tudják: nem lopott áruról van szó.