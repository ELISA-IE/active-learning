Spanyolország bikaviadal nélkül maradhat

Spanyolországban felháborodást váltott ki, hogy a kormány karantént hirdetett ki a bikaviadalok szarvasmarháit nevelő farmok nagy részére.  Mivel a karantén előírásainak betartása veszteségessé teheti a bikaviadalokat, könnyen elképzelhető, hogy azok nagy része az idén elmarad.

Élve úszhatja meg az idei szezont a spanyol bikák nagy része, miután a spanyol kormány nemrégiben a viadalokra bikákat nevelő farmok többségén karantént hirdetett ki. A karantént azért kellett bevezetni, mert Spanyolországban negyven év után újra felütötte a fejét a kéknyelvűség néven ismert kór, és az ottani szaktárca azt gyanítja, hogy éppen a bikaviadalokra szánt szarvasmarhák között vannak az elsődleges vírushordozó állatok. A kéknyelvűség a szarvasmarhákra és az emberre sem jelent közvetlenül veszélyt, viszont a spanyol állatállomány túlnyomó többségét alkotó birkák között súlyos járvány forrása lehet.

Enrique Garza Grau, a Nemzeti Bikaviadal Szövetség (ANOET) főtitkára szerint amennyiben nem enyhítenek a karantén szigorán, az idén nyárra betervezett viadaloknak több mint a fele elmaradhat. Garza szerint a bikaviadal igen költséges látványosság. A szervezőknek ki kell bérelni az arénát, fizetni kell a matadornak, meg kell venni a bikát és ki kell fizetni a különféle egyéb számláikat. Amennyiben betartják a karantén rendelkezéseit, az olyan többletköltségeket fog jelenteni a szervezőknek, amit a többségük nem tud elviselni, és inkább elállnak a rendezvény megszervezésétől. Garza szerint a  legkomolyabb probléma az, hogy a bikaviadalon leölt állatok húsát a karantén miatt nem lehet eladni, amivel a szervezők eddig kompenzálni tudták a költségeiket - írja a New York Times.

A rendelkezést meghozó spanyol tisztségviselők azzal védekeznek, hogy nekik az összes spanyol állattartó érdekeit kell képviselniük, és nem csak a bikaviadalok megrendezésében érdekeltekét.

A bikaviadalok rajongói szerint a matador és a bika küzdelme a spanyol kultúra esszenciája - írja a Nación spanyol nyelvű lap. Rafael Manzanalo madridi lakos a New York Timesnak nyilatkozva abszurdnak nevezte a kormány intézkedését. Szerinte a bikaviadalok még a spanyol polgárháború legvéresebb éveiben is megszakítás nélkül zajlottak.

Spanyolországban évente 17 ezer bikaviadalt tartanak, és az állatvédő szervezetek által gyakran kárhoztatott viadalokon a helyiek és a turisták egymilliárd dollárnak megfelelő összeget költenek el, amivel a bikaviadal a foci után a mediterrán ország második legtöbb profitot termelő látványossága.