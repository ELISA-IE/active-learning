Segítség nélkül hagyják a felnőtt autistákat

Ombudsmanhoz fordult a Társaság a Szabadságjogokért jogsegélyszolgálata és egy autista fiú szülei, mert a 18 éves kort betöltött beteg nem tud megfelelő ellátást kapni. Az ügyben korábban bírósági ítélet is született, melyben előírták a fiú számára a kötelező gyógykezelést, ugyanakkor azt is kijelentették, hogy nincs megfelelő intézmény a számára. Most a biztostól remélik, hogy megfogalmaz egy ajánlást, melynek hatására az Országgyűlés foglalkozik a problémával.

Az ombudsmanhoz fordult a Társaság a Szabadságjogokért jogsegélyszolgálata és egy autista fiú szülei, mert úgy látják, hogy nincs megfelelő ellátás a 18 éves kort betöltött beteg gyerekük számára. 18 éves korig van egy speciális intézmény a számukra, ahol az anya szerint szintén nem megfelelő az ellátásuk, felnőttek azonban már ezt az intézményt sem vehetik igénybe. Ha erősödnek a fiú rohamai, szinte sehova sem tudnak fordulni, mert itthon az ilyen betegek gyógykezeléséhez és rehabilitációjához nincsenek megfelelő körülmények.  Baltay Levente, a TASZ jogásza az [origo]-nak elmondta, hogy az autizmusnak van egy olyan speciális fajtája, melynél időnként dühroham tör a betegre, ilyenkor tör-zúz, veszélyt jelent a környezetére. Európa számos országában van lehetőség arra, hogy ilyenkor elhelyezzék őket egy megfelelő helyen, ahol szakképzett személyzet gondoskodik róluk. Itthon erre nincs lehetőség. Általában is problémát jelent a 18 évesnél idősebb autista betegek elhelyezése. 

"Ebben a konkrét esetben az anya komoly önfeláldozással ápolta a fiút, de a helyzete tarthatatlanná vált" - fogalmazott Baltay Levente. A fiút zárt osztályra szállították, ahol más pszichés betegekkel zárták össze, drogosokkal, alkoholistákkal, skizofrénekkel. Az anya szerint az intézmények nincsenek felkészülve az autisták kezelésére. Az ügyben bírósági ítélet is született, melyben előírták a fiú számára a kötelező gyógykezelést, ugyanakkor azt is kijelentették, hogy nincs megfelelő intézmény a számára. 

Baltay Levente szerint az államot kellene kötelezni, hogy hozzon létre megfelelő intézményeket. A TASZ és az édesanya az ombudsmanhoz fordult. Részben azért, hogy kellő nyilvánosságot kapjon az ügy, részben pedig, mert a biztos a vizsgálatot követően megfogalmazhat egy ajánlást az Országgyűlésnek. Ezután pedig szerencsés esetben még a jogszabályalkotás is megindulhat. "Ebben bízunk, nem egy ügyben volt már erre példa. Így talán megoldódik ez a tarthatatlan állapot" - mondja a jogász, aki úgy véli, hogy ez nem elsősorban pénzkérdés. "Pár millió forinton nem múlhat, hogy ne sérüljenek emberi jogok".

Szilágyi Júlia, az ombudsmani hivatal főtanácsosa szerint a megfelelő intézményhálózat kiépítése évekbe telhet. "Ma a gyerekpszichiátriai ágyak száma is csak kétszáz körül van, egyszerűen nincs lehetőség az autisták megfelelő elhelyezésére". A főtanácsos szerint az elképzelhetőbb, hogy egyes pszichiátriák egy program keretében felvállalják a problémát. De ez csak a fővárosban jelentene megoldást, a vidékiek helyzete ekkor is tarthatatlan lenne. 

Szilágyi Júlia szerint nem csak a szükséges pénz hiányzik, nincs elég képzett szakember sem. "Szerintem is nagyon jó lenne, ha teljesülne a TASZ kérése, de egyelőre nem adottak a feltételek" - tette hozzá. Az ombudsmani vizsgálat még nem indult meg az ügyben, mert a beadvány a napokban érkezik meg a hivatalba.