Egyre több DVD-kölcsönző automatát terveznek

Két nagy nemzetközi, DVD- és videokölcsönző automatákat forgalmazó társaság igyekszik megtörni a hazai videotékák uralmát - írta a Világgazdaság. Az olasz Video System Italia (VSI) és a Buster24 Vertical Colors kizárólagos magyarországi forgalmazói, a Filmbank Magyarország Kft. és a debreceni Masterful Kft. az automata kölcsönzők felfutására számít a következő években.

Elsőként a Filmbank értékesített itthon filmkölcsönző automatákat. Jelenleg a fővárosban két VSI-gép üzemel. 2005-ben viszont már ötvenet szeretnének értékesíteni - mondta a lapnak Szilva Balázs, a cég műszaki vezetője, aki szerint öt év alatt felfut a hazai piac, amelyen legalább ezer gépet lehet 7 millió forintos darabonkénti áron majd eladni. Ez azt is jelenti, hogy a fenntartási és szervizköltségek nélkül is legalább 7 milliárdos a piac mérete. A VSI egyébként világszerte 25 országban van jelen, a cég eddig hétezer gépet adott el.

Nem kell alkalmazott, egy-egy ember akár 10-20 gépet is felügyelhet, melyek ráadásul megállás nélkül működnek, ezek a kölcsönző automaták legfontosabb előnyei, mondta Rácz Tibor, a Buster24 gépek kizárólagos forgalmazója, a Masterful Kft. cégvezetője. Egy-egy gépbe akár ezeregyszáz DVD is elfér. A filmekért a kölcsönzési időtől függően kell fizetni, a legalacsonyabb tarifa nem éri el a 300 forintot. Az árakat az üzembe állítók szabják meg. A cég Debrecenben eddig négy berendezést értékesített. A gépek ATM-alapon, feltölthetős kártyával működnek, a kártyához két PIN-kód is igényelhető. Ez biztonsági célokat szolgál, a 18 éven felüliek számára készült filmeket ugyanis csak a felnőtt birtokában lévő kód beütése után adja ki az automata. A szolgáltatás anonimitásából fakadóan a legnagyobb kereslet a pornófilmek iránt lesz, Nyugat-Európában ezek adják a forgalom 60 százalékát, mondta Szilva Balázs.