A férfiakat gyakrabban igazoltatják

Minden negyedik embert igazoltattak a rendőrök az elmúlt évben - derült ki a TÁRKI felméréséből. A férfiakat közel háromszor nagyobb valószínűséggel állítják meg a rendőrök, mint a nőket, és az igazoltatások többsége az autósokat érinti. 

Majdnem minden negyedik felnőttet - a megkérdezettek 23 százalékát - igazoltatták az elmúlt egy évben - derült ki a TÁRKI közvélemény-kutatásából, melyben ezer embert kérdeztek meg. Míg a férfiak 36, a nők mindössze 13 százalékát igazoltatták a rendőrök az elmúlt 12 hónapban, ennek egyik oka feltehetően, hogy az igazoltatások túlnyomó többsége az autósokat érinti, és a magyar sofőrök többsége férfi. 

Az elmúlt évben igazoltatottak 78 százalékát autóvezetés közben állították meg. A megkérdezetteknek mindössze 11 százaléka számolt be arról, hogy gyalogosként igazoltatták. Az emberek 2 százalékát szórakozóhelyen ellenőrizték, 1 százalékukat pedig valamilyen sportrendezvényen. A megkérdezettek 8 százaléka egyéb helyet jelölt meg az igazoltatás helyszínéül.

Az igazoltatottak kétharmadának visszaemlékezése szerint a rendőrök megindokolták a megállítás okát. A megkérdezettek véleménye a rendőrségi igazoltatásról általában pozitív: az igazoltatottak 90 százaléka úgy látta, hogy az ellenőrzés szabályszerű, 86 százalékuk szerint a rendőrök udvariasak voltak. Udvariatlan rendőrökkel az igazoltatottak 14 százalékának volt dolga. A megkérdezettek 10 százalék vélekedett úgy, hogy az igazoltatás során nem játak el szabályosan.