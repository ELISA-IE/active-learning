Félvállról vesszük a cigizést és az AIDS-et

Nem törődünk a dohányzás okozta ártalmakkal, de nem kezeljük súlyának megfelelően az AIDS-et sem - derül ki az Egészségügyi Világszervezet (WHO) által készített internetes felmérésből. A WHO-hoz érkezett válaszok szerint 2005 a madárinfluenza éve volt, de előkelő helyre kerültek a környezetkárosítással kapcsolatos egészségügyi bántalmak is.

Madárinfluenza, AIDS, dohányzás - ezekről szólt az idei év az Egészségügyi Világszervezet (WHO) internetes szavazására érkezett válaszok szerint. Sokan tartották súlyos problémának az olyan krónikus megbetegedéseket, mint a daganatok, a szívinfarktus és a cukorbetegség, de a szegénység is bekerült az öt legkomolyabb egészségkárosító közé 2005-ben.

Lehetett arra is szavazni, hogy mely egészségkárosítók kapják a legkevesebb figyelmet, melyik betegséget vagy tevékenységet vesszük a leginkább félvállról. A válaszok alapján a dohányzást hanyagoljuk el leginkább, kevés szó esik az aktív és passzív dohányosokra leselkedő veszélyekről. Jelentőségéhez képest alulkezelt az AIDS is, akárcsak a környezetkárosításból fakadó egészségügyi problémák. Az elhanyagolt egészségkárosítók közé bekerült az erőszak is.

A felmérésre több mint 20 országból érkeztek válaszok. A WHO szerint a sorrend majdnem mindenhol, a legfontosabbnak tartott problémák pedig mindenhol megegyeztek.