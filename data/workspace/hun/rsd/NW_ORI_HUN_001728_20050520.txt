Még árulhatnak szalmonellás disznósajtot

Hamis címkével forgalmazták azt a disznósajtot, amelyről az ÁNTSZ bebizonyította, hogy szalmonellával fertőzött, és eddig heten betegedtek meg tőle. A disznósajtot a CBA boltjaiban árulták. A Surjány Hús Kft., melynek címkéivel a fertőzött áru forgalomba került, feljelentést tett élelmiszer-hamisítás miatt, és félmilliós jutalmat ajánlott fel a nyomravezetőnek. 

Ötkilós kiszerelésben, hamis címkével hozták forgalomba azt a disznósajtot, melyről bebizonyosodott, hogy szalmonellával fertőzött. A címkéken a Surjány Hús Kft. neve szerepel, de az ÁNTSZ vizsgálata is alátámasztotta, hogy nem az ő húsüzemükből kerültek ki a CBA-ban árusított disznósajtok. A vállalat közleményében arra is felhívta a figyelmet, hogy élelmiszer-hamisítás vádjával feljelentést tett ismeretlen tettes ellen, és félmillió forintot ajánlott fel a nyomravezetőnek. 

"Magánnyomozás is folyik az ügyben. Ilyen szemetet mi nem gyártunk" - mondta az [origo]-nak Tóth Tibor, a Surjány Hús Kft. ügyvezető igazgatója, aki a bevételkiesés mértékéről egyelőre nem tudott nyilatkozni. Az igazgató elmondta, hogy nem állnak közvetlen kapcsolatban a CBA élelmiszerboltokkal. 

A Surjány Hús Kft. azután adta ki közleményét, hogy kiderült: a Pest megyei ÁNTSZ szalmonellával fertőzött disznósajtot talált a CBA áruházlánc üzleteiben. Eddig két család, összesen hét személy betegedett meg a fertőzött terméktől, köztük egy másfél éves kisgyerek. A kisgyerek háziorvosa hívta fel az ÁNTSZ figyelmét a disznósajtra.

"Ha hányással, hasmenéssel, lázzal járó megbetegedést észlelnek, sürgősen keressék fel háziorvosukat" - áll az ÁNTSZ közleményében, amelyben arra is felszólítják a vásárlókat, hogy a gyanús disznósajtot vigyék vissza az üzletekbe. A disznósajt, miután az ÁNTSZ lefoglalta, a legtöbb üzletből már eltűnt, de egyes becslések szerint még több száz kilónyi lehet a boltok polcain - értesült az MTV Híradó.