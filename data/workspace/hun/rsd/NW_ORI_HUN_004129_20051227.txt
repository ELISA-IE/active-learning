Már nem nyomoznak a fiktív MSZP-tagok után

Bűncselekmény, illetve bizonyítékok hiányában megszüntették a nyomozást a Vas megyei állítólagos fiktív MSZP-tagok ügyében, két érintett pedig ügyészi megrovást kapott. A szocialista párt történetének egyik legnagyobb botránya így jogi következmények nélkül sikkad el. 

Négy személy esetében megszüntette a nyomozást, kettőt megrovásban részesített a Zalaegerszegi Városi Ügyészség az MSZP fiktív tagbotránya ügyében. A Zala Megyei Főügyészség sajtóreferense, Pirger Csaba az MTI-nek elmondta: a hivatalhoz érkezett feljelentés szerint a Fibisz (az MSZP ifjúsági szervezete) tíz Vas megyei szervezetének megalakulásáról szóló jegyzőkönyvek, a valóságban meg nem történt gyűléseket rögzítenek. A feljelentők szerint ezek elkészítésében és felhasználásában részt vett Szabó Bálint Gábor, a Fibisz csepregi szervezetének elnöke, Zuschlag János országos elnök, Tóth Csaba, az MSZP megyei elnökhelyettese és Táncsics Péter, a kőszegi párszervezet elnöke.

A nyomozás során kiderült: az eredeti papírok eltűntek, ezért a hatóságok másolatok alapján vizsgálódtak, ezek azonban nem voltak alkalmasak kategorikus írásszakértői állásfoglalásra. A zalaegerszegi ügyészség december 20-i határozata szerint bebizonyosodott, hogy Táncsics Péter és Zuschlag János nem követett el bűncselekményt, Szabó Bálint és Tóth Csaba esetében pedig nem volt kétséget kizáróan bizonyítható a magánokirat hamisítás vétsége. Ezért velük szemben a nyomozást megszüntették Az ügy további két érintettje hamis neveket írt rá az MSZP-s belépési nyilatkozatra. Őket - cselekményük társadalmi veszélyességének csekély fokára tekintettel - az ügyészség megróvásban részesítette. 

Az ügy előzménye, hogy a szocialista párton belüli rendes, kétévenkénti tisztújítás során új vezetés került Vas megye élére: Ipkovich György szombathelyi polgármesterrel szemben a fiatal Tóth Csaba lett az elnök. A "régiek" azzal vádolták meg az "újakat", hogy olyan helyi szervezetek juttatták őket hatalomra, amelyeket ők hoztak létre, s valójában csak névlegesek a tagok, igazából nem politizálnak. Az egy éve kitört Vas megyei fantomtag-botrány akkor dagadt országos üggyé, amikor a cigány kisebbségi önkormányzat elnöke azt állította: az MSZP kőszegi szervezete pénzért vásárolja a romákat, Szabó Bálint pedig ezzel összefüggésben azzal vádolta a romákat, hogy politikai okokból megerőszakolták. Hónapokig tartó tehetetlenség után, az MSZP elnöksége az ügy tisztázása helyett, egyszerűen feloszlatta a Vas megyei szervezetet, s elölről kezdték a tisztújítást, amelynek eredményeként Kiss Péter kancelláriaminiszter lett az elnök. A fiktív beléptetésekkel gyanúsított megyei szervezetek tagjainak kétharmada megújította a tagságát. 

A Tóth Csabát feljelentő Gaál Angelika az MSZP és az SZDSZ közös képviselőjelöltje lett, az új kőszegi elnök szintén indul egyéniben 2006-ban. Ipkovich György Szombathely polgármestere, aki áprilisban egy elhunyt képviselő helyét kapta meg az Országgyűlésben, képviselőjelölt lett és a területi listát is vezeti. 