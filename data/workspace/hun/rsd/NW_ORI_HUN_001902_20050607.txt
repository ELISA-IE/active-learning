Romániában 5,9 százalékkal nőtt a GDP

A román gazdaság teljesítménye az első negyedévben 5,9 százalékkal volt magasabb, mint 2004 első negyedévében - áll a román statisztikai hivatal jelentésében.

Románia első negyedéves GDP-je 13,79 milliárd euró volt, ami egy főre számítva egyharmada az EU-átlagnak. A kormány a GDP 5,5 százalékos növekedésére számít idén, de elemzők szerint a tényleges bővülés ennél magasabb lesz.

A tavalyi első negyedévben a gazdasági növekedés 6,1 százalékos, egész évben pedig 8,3 százalékos volt az előző évi szinthez képest. A növekedés oka elsősorban a mezőgazdaság kivételesen nagy teljesítményében és a megnövekedett fogyasztásban keresendő.

A végfogyasztás 2005 első negyedévében összesen 12,1 százalékkal nőtt, ezen belül a lakossági fogyasztás bővülése 12,5, a tőkeberuházásoké 5,2 százalékos volt az egy évvel korábbi adatokhoz képest. 