Három ajánlat érkezett a Malévra

Három jelentkező adott be kötelező érvényű ajánlatot a Malév magyar nemzeti légitársaság 99,95 százaléknyi részvényének megvásárlására - közölte az Állami Privatizációs és Vagyonkezelő Rt. Az egyenkénti tárgyalások után már július végére kiderülhet, hogy ki lesz a Malév új tulajdonosa.

A három ajánlattevő közül kettő ismert. Az orosz Airbridge, amelynek tagja a KrasAir is, valamint az ASBK Kft. kedden közölte, hogy adott be ajánlatot a Malév részvénycsomagjára. 

A Malév privatizációjára alapított Airbridge Rt. 51 százalékban magyar magánszemélyek, 49 százalékban pedig Borisz Abramovics tulajdona. Az ASBK Kft., azaz az Aviation Solution Befektetői Konzorcium Kft. pedig kizárólag magyar magánszemélyek tulajdonában van.

Ahhoz, hogy a Malév megtartsa nemzeti légitársaság státusát, legalább 51 százalékban magyar tulajdonban kell lennie.

A Népszabadság értesülése szerint, szakmai körökben tartja magát az a híresztelés, mely szerint a pályázók számától függetlenül az ÁPV Rt. valójában két megoldás közül választ majd: vagy a KrasAirnek adja el a céget, vagy egy éven belül harmadszor is eredménytelennek nyilvánítja a Malév-tendert, és legalább 2006 végéig állami tulajdonban marad a cég. A lap úgy tudja, Gönci János, a nemzeti légitársaság vezérigazgatója az utóbbi megoldás híve, míg Hónig Péter, a társaság elnöke inkább privatizációpárti.