Szegeden hatástalan a koldusrendelet

Kaposvárott januárban, Szegeden tavasszal tiltották be az utcai koldulást. Előbbi városban már nem látni kéregetőket a forgalmas helyeken, utóbbiban viszont maradtak a koldusok - írja a Népszabadság. 

Hiába tiltották be Szegeden néhány hónapja a koldulást, a sétálóutcán ugyanúgy találkozhatnak kéregetőkkel a járókelők, mint előtte. A belvárosi koldulást tiltó önkormányzati rendelet március 15-én lépett hatályba. A lényege, hogy megtiltották a kéregetést a belvárosi utcákon, a központi posta környékén és a buszpályaudvaron. A rendeletet ellenző Nagy Sándor szabad demokrata alpolgármester szerint az intézkedés nem változtatott a helyzeten, mivel a vagyontalanok megfenyegetésétől nem várható eredmény - írja a Népszabadság. 

Szondi Ildikó, a rendelet egyik kidolgozója is elismerte, hogy a tiltás nem váltotta be a hozzá fűzött reményeket, de abban bíznak, hogy előbb-utóbb híre megy az országban az ellenőrzéseknek, és legalább máshonnan térségekből nem mennek Szegedre koldulni. Mint közölte, nem bánták meg, hogy meghozták a rendelkezést, mivel ezzel felhívták a figyelmet a szegények problémáira. 

Kaposvár belvárosából januárban tiltották ki a koldusokat. A tavaly novemberi rendeletban pontosan meghatározták, hogy mely utcákban és közterületeken tilos a kéregetés. Dr. Farkas Edit aljegyző szerint kedvezőeke az eddigi tapasztalatok, és elmondta a lapnak, hogy a belvárosban nem nagyin találkozni már koldulókkal. A kéregetés miatti szabálysértési bírságot eddig egyszer sem szabták ki, elég volt szóban figyelmeztetni a koldulókat. Az aljegyző szerint a siker oka, hogy a rászorultakat a hatóságok tájékoztatják, hogy a város szociális ellátórendszere hol és milyen segítséget tud nyújtani - írja a Népszabadság.