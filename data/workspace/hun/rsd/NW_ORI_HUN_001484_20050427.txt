Elhalasztották a Jukosz-döntést

Elhalasztották a döntést a volt Jukosz-vezér, Mihail Hodorkovszkij ügyében. Az üzletember akár tíz év börtönt is kaphat csalásért és adócsalásért.

Elhalasztották a döntést a Jukosz-perben. A volt orosz olajóriás vezetője, Mihail Hodorkovszkij ügyében május 16-án hirdetnek ítéletet. A moszkvai bíróság nem indokolta a döntés elhalasztását - tudósít a BBC News.

Hodorkovszkijt lopással, nagy összegű adó- és biztosítási csalással, valamint hivatalos papírokkal való visszaéléssel vádolják. Az üzletember társával Platon Lebegyevvel együtt ártatlanságát bizonygatja bírái előtt. Sokak szerint a per politikai indíttatású: Hodorkovszkijra akkor csaptak le a hatóságok, amikor elkezdett ellenzéki pártokat pénzelni.

Az elemzők szerint kétséges, hogy egyáltalán bűnösnek találják-e majd Hodorkovszkijt. Putyin elnök hétfői beszédében megengedőbben beszélt a Jukosz-üggyel kapcsolatban. Lehetséges, hogy Moszkva elengedi az üzletembert, hogy visszaszerezze a külföldi olajbefektetők bizalmát. A Jukosz vezér maximális büntetésként tíz évet kaphat.