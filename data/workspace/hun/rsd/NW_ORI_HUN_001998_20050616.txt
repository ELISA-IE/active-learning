Döntenek a spanyoloknak szánt búzáról

Csütörtökön várható döntés a Spanyolországnak szánt magyar intervenciós gabonáról Brüsszelben. Az uniós tagországokból összesen 500 ezer tonna gabonát csoportosítanak át az aszály sújtotta Spanyolországba - írja a Világgazdaság. Kedvező uniós döntés esetén a spanyol szakértők már napokon belül megjelenhetnek Magyarországon.

Csütörtökön dönt az unió Spanyolország intervenciós búzavásárlásának engedélyezéséről. A soron kívüli üzletre Spanyolországnak azért van szüksége, mert a szokásos 21 millió tonnás saját termés helyett idén csak 16 millió tonna várható, az aszály miatt.

Spanyolország összesen ötszézezer tonna gabona megvételére kért engedélyt az EU-tól. Magyarország érdekelt az üzletben, hiszen így az aratás előtt felszabadulhatna az inetrvenciós gabonaraktárak egy része.

Benedek Fülöp, az agrártárca közigazgatási államtitkára a Világgazdaságnak elmondta: a minisztérium a teljes mennyiségre szeretne üzletet kötni, de reális esély 250-300 ezer tonnáról szóló megbízatásra van.

Amennyiben Brüsszelben rábólintanak az intervenciós gabonaüzletre, a Spanyol szakértők máris megjelennének Magyarországon, és két-három hét alatt végrehajtanák a tranzakciót. Elsősorban Duna menti intervenciós tételek jöhetnek számításba.

Magyarországnak mindenképpen szabadulnia kell intervenciós gabonájától az aratás előtt. A raktárakban összesen 4,5 millió tonna gabona van. Ebből - a sapnyolokéhoz hasonló konstrukcióban - Portugália már megvásárolt 200 ezer tonnát, és lehet, hogy egy újabb 200 ezres tétel is érdekelné őket. Lengyel raktártulajdonosok ugyanakkor bejelentkeztek 100 ezer tonna áttárolására.