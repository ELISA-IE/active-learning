Iskolásokat ejtettek túszul Németországban

Túszul ejtett kedd délután négy iskolás gyereket az északnyugat-németországi Ennepetal városában egy konyhakéssel felfegyverkezett férfi. A rendőrség körülvette az épületet, amelynek a pincéjében tartja a túszejtő a gyerekeket.

Egy konyhakéssel felfegyverkezett férfi kedd délután egy órakor az északnyugat-németországi Ennepetal városában egy iskolabuszról kényszerített leszállásra négy 11-12 éves gyereket, akiket egy lakóház pincéjében tart fogva - írta a BBC. A CNN szerint ugyanakkor egy szokásos buszjáraton utaztak a gyerekek, amelyre utasként szállt fel a túszejtő, majd később előrántotta a kését.

 

A férfi indítéka egyelőre ismeretlen. A rendőrség körülvette a Kölntől 60 kilométerre északnyugatra fekvő, észak-rajna-vesztfáliai város szélén álló épületet. A túszejtővel sikerült beszélniük, azonban egyelőre nem árulta el követeléseit. A rendőrök szerint a férfi ideges, de egyelőre nem bántotta az iskolásokat.

 

A CNN szerint a férfi megkötözte a gyerekeket, és úgy kényszerítette be őket az épületbe. A BBC úgy értesült, hogy amikor az egyik lakó, akihez becsöngettek, kinyitotta az ajtót, a túszejtő félrelökte és betuszkolta a gyerekeket. A CNN ellenben úgy tudja, hogy egy nő nyitotta ki azonnal az ajót, amint a túszejtő az épülethez ért. A hírtelevízió úgy tudja, hogy a túszejtő 48-50 év közötti, iráni férfi.