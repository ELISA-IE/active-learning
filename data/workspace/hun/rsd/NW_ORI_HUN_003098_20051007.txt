A vártnál nagyobb az augusztusi külkereskedelmi hiány

Az év első nyolc hónapjában a külkereskedelmi mérleg hiánya 1,880 milliárd euró volt, szemben az egy évvel korábbi 2,940 milliárd euróval - közölte honlapján az előzetes adatokat a KSH. Az augusztusi hiány 385,9 millió euró volt; elemzők 317 millióra számítottak.

Az első nyolc hónapban az export 31,098 milliárd eurót tett ki, ami 10,2 százalékkal több, mint egy évvel korábban. Az import ugyanebben az időszakban 5,8 százalékkal 32,978 milliárd euróra nőtt.

Az első becslés szerint augusztusban a kivitel 3,784 milliárd euró, a behozatal 4,170 milliárd euró volt, így a hiány 385,9 millió eurót tett ki. Az export 16,7 százalékkal, az import 16,5 százalékkal nőtt. A hiány tavaly augusztusban 338,2 millió euró volt.

A Központi Statisztikai Hivatal adatai szerint az augusztusi kivitel 75 százalékát, illetve a behozatal 65 százalékát az Európai Unió tagállamaival bonyolította le Magyarország.