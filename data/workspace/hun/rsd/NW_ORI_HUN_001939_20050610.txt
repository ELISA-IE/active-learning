Lemaradt a régió élbolyától Magyarország

Hatodik helyre szorult Magyarország a régió nyolc országa között az uniós felzárkózási folyamatban. A Világgazdaság és az ICEG konvergenciaindexe szerint az instabil államháztartás, és az ebből adódó külső egyensúlyproblémák a felelősek a rossz eredményért. Magyarország 2000-ben még a régió országainak élvonalába tartozott.

Magyarország közelít az Európai Unióhoz, de a frissen csatlakozott közép-európai országok versenyében a hatodik helyre szorult vissza. A magyar eredményt egyedül a valamelyest csökkenő költségvetési hiány, és az inflációcsökkenés javítja. 

A regionális rangsort változatlanul Szlovénia vezeti, kiugróan magas reálgazdasági fejlettségének köszönhetően. A dobogó második fokán Csehország áll, a bronzérem Észtországnak jutott.

Magyarország csak Lettországot és Litvániát előzi meg a világgazdaság és az ICEG konvergenciaindexe alapján. A két balti állam azért nem tudja kihasználni a fegyelmezett államháztartását és a gyors ütemű fejlődését, mert a többiekhez képest igen alacsony a bérszínvonal és a GDP. 

Várhatóan Magyarország teljesít idén a legrosszabban az államháztartás stabilitását illetően: a GDP arányos deficit egyedül itt haladja meg az öt százalékot, és Magyarország van a legközelebb az államadósság 60 százalékos maastrichti határához.

Ugyanakkor a mezőnyből Magyarországon a legmagasabb a konvergenciafolyamat. A 2005-re várható 6,2 pontos konvergenciaindex csak két tizedponttal alacsonyabb a 2000-es eredménynél, ez akkor még a harmadik helyre volt elegendő. Az index átlagos emelkedése 0,8 pont volt, ettől Magyarország jócskán elmaradt. A régió csúcstartója Szlovákia, 1,9 ponttal.