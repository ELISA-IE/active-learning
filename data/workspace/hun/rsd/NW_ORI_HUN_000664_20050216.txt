2 milliárdért szerettetik meg az EU-alkotmányt

Az Európai Bizottság 8 millió eurót, azaz 2 milliárd forintot költ arra, hogy a tagországok minél jobban megismerjék az EU-alkotmányt. Több országban ugyanis népszavazással döntenek a ratifikálásról, és az eddigi közvélemény-kutatások szerint az EU-polgárok szinte egyáltalán nem ismerik az alkotmány szövegét. A pénzt több szempontot mérlegelve osztják el a tagországok között: figyelembe veszik a lakosság számát, az eddigi EU-ismereteket és azt is, hogyan döntenek az alkotmány ratifikálásáról.

Az Európai Bizottság reményei szerint a most megszavazott 8 millió euró - ez kétmilliárd forintnak felel meg - elegendő lesz a 25 tagország számára ahhoz, hogy felkeltsék állampolgáraik érdeklődését az EU-alkotmány iránt - írta az EUobserver.

 

Az alkotmányt tavaly nyárra dolgozták ki és ősszel írták alá, azonban csak akkor lép életbe, ha mind a 25 tagország ratifikálja azt. Van, ahol a parlament jóváhagyása szükséges, míg máshol népszavazással döntenek az alkotmányról. Ezekben az országokban különösen fontos, hogy az emberek tudják, miről is szavaznak.

 

Az Európai Bizottság szóvivője, Mikolaj Dowgielewicz azt mondta: számos formája lehet a kampánynak. Példaként említette, hogy tájékoztató füzet formájában terjesztenék az alkotmány kivonatát vagy egy azt értelmező szöveget.

 

A 8 millió eurót kétfelé választották: egy ötmilliós és egy hárommilliós keretre. Az ötmilliót az alapján osztják el, hogy az egyes tagországoknak hány lakosa van. Ez alapján Németország például 900 ezer eurót, míg Málta 5000 eurót kaphat. A pénzt az Európai Bizottságok helyi irodáinak küldik el. "Mi nem pénzt akarunk adni, hanem eszközt az információ terjesztésére" - mondta a bizottság szóvivője. "Ezek a szórólapok, tájékoztató füzetek és egyéb eszközök a mi termékeink lesznek, és nem az egyes tagországok kormányaié. Így nem lehet vita belőle" - tette hozzá.

 

A másik hárommilliós keretet speciális szempontok szerint osztja szét az Európai Bizottság, amelyet a szervezet határoz meg. Figyelembe veszik például, hogy az eddigi közvélemény-kutatások szerint az egyes tagországok lakosai mennyit tudnak már az EU-alkotmányról, illetve az is, hogy milyen módszerrel döntenek a ratifikálásról, népszavazással vagy parlamenti szavazással. Minél kevesebbet tudnak az állampolgárok az alkotmányról, annál nagyobb támogatásra számíthat a tagország az EU-tól.

 

A legutóbbi, Európai Bizottság által megrendelt felmérésből az derült ki, hogy a legkevésbé tájékozottak az emberek az alkotmánnyal kapcsolatban Cipruson, ahol az embereknek csak a 35 százaléka hallott egyáltalán az EU-alkotmányról. A ciprusiakat a britek követik, ahol csak az emberek fele tud valamit, míg Görögországban az állampolgárok 51 százaléka mondta, hogy hallott már az alkotmányról. Ezek közül az országok közül Nagy-Britanniában például népszavazással döntenek a ratifikálásról, ennek várható időpontja 2006-ban lesz.

 

A magyaroknak a 34 százaléka nem hallott még soha az alkotmányról. Az EU-polgárok mintegy 50 százaléka (a magyarok 54 százaléka) mondta azt, hogy csak keveset tud a szerződésről. A megkérdezettek 49 százaléka (Magyarországon 60) úgy nyilatkozott, támogatja egy ilyen típusú szerződés életbe lépését. Tizenhat százalék (Magyarországon 9) viszont elutasította az alkotmányt.

Margot Wallström európai bizottsági alelnök, az uniós közvélemény tájékoztatásáért is felelős biztos az eredmény ismeretében januárban különösen aggasztónak tartotta a tudatlanság mértékét azokban az államokban, ahol népszavazást tartanak. Ez magában hordozza az alacsony szavazási részvétel veszélyét is - állította. A felmérés szerint a népszavazásra készülők között jelenleg csak Dániában (64 százalék), Írországban (52), Franciaországban (51) és Luxemburgban (51) haladja meg az 50 százalékot a várható részvétel, míg Nagy-Britanniában (45), Hollandiában (42), Spanyolországban (36), Portugáliában (20) és Csehországban (19) elmarad attól.

Az említett országok közül Spanyolországban tartják meg először a népszavazást, február 20-án, vasárnap. Az Európai Bizottság 1,3 millió eurót költött itt az alkotmány ismertetésére - írta az EUobserver.