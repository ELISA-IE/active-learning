Egészségügybe is befektetne az RCI

További terjeszkedést tervez a régió egyik legnagyobb magyarországi befektetőcége. Az eddig ismeretlenségbe burkolózó Royalton Capital Investments (RCI) vezérigazgatójától az [origo] megtudta: akár a magyar egészségügybe is befektetnének. Az RCI a 2008-as tőkekivonásig további üzleteket tervez a régióban.

Újabb befektetésekre készül Közép- Európában a Royalton Capital Investments (RCI). A régió egyik legnagyobb befektetési cége eddig is nagy pénzeket áramoltatott a magyar piacra, azonban a cég mindez idáig rejtve maradt a közfigyelem elől.

A RCI főleg a szolgáltató szektorban helyezi el befektetéseit."Ezekben az országokban nem a globális szereplőkkel kell versenyezni. Ha például ásványvíz gyártásba kezdenénk, olyan versenytársaink lennének, mint a Coca-Cola, vagy a Pepsi." - indokolja működési területük pozícióját Nigel P.Williams, a befektetési alap igazgatója. 

Williams az [origo]-nak elmondta: tervezik, hogy portfóliójukat egészségügyi céggel is bővítik. "A volt kommunista országokban mindenhol rendszerváltás zajlik az egészségügyben. A rendszerváltás előtt az egészségügyi szolgáltatás ingyen volt, de mára ezt az állam nem tudja finanszírozni. Itt jönnek a képbe a magánbefektetők". 

Az [origo] megtudta: a RCI korábban már próbálkozott rákdiagnosztikai, illetve dialízis területen befektetni, azonban ezek az üzletek meghiúsultak. "Bármi lesz is az, nagy volumenű üzletnek kell lennie, hogy megérje a ráfordított pénzt" - összegzi az RCI terveit Williams.

A cég jelenleg három országban tart fenn portfóliót: Észtországban sikeresen vitték tőzsdére a korábban felfejlesztett kábeltelevíziós cégüket. Lengyelországban a mobiltelefon-kereskedelemtől a parkoló-hálózat üzemeltetésig terjed a területük. Magyarországon a Láng cégcsoport, az ELLA Bank Rt. Valamint az Állami Nyomda Rt. tartozik hozzájuk.

A Budapest Business Journal éves befektetési listáján sohasem szerepelnek, noha - mint az Nigel P. Williams elmondta -, több pénzt fektettek be eddig Magyarországon, mint a lista bármely más tagja.

A Royalton a kilencvenes évek elején alakult, akkor a cseh privatizációban vettek részt, majd megkezdték a terjeszkedést a frissen csatlakozott EU tagállamok területén. Mostani működési területük lényegében lefedi Közép-Európát. Terjeszkedési stratégiájukat az adott országok sajátosságainak megfelelően alakítják. "Mindenki azt kérdezi tőlünk a londoni konferenciákon, hogy melyik ország a legalkalmasabb befektetni Közép-Európában. Szerintem a kérdést fordítva kell feltenni: attól függ, mibe akarunk fektetni." - jellemzi a térséget az [origo]-nak Williams.

A vezérigazgató elmondta: a cég 2008-ban vonja ki tőkéjét a régióból addig azonban további befektetéseket terveznek Közép-Európában, ehhez már összegyűjtötték a tőkét.

Barsi Szabó Gergely