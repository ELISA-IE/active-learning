Csökkent az olaj ára

Esett a nyersolaj ára a kereskedés hétfői kezdetekor. A 0,8 százalékos árcsökkenés után a nyersolaj hordónkénti ára jelenleg 54,40 dollár.

Hétfőn árcsökkenéssel indult a kereskedés a határidős nyersolajjal a szabadpiacokon. A májusi szállítású amerikai könnyűolaj (WTI) a NYMEX tőzsdén kívüli elektronikus kereskedésében Szingapúrban, európai idő szerint hétfőn délelőtt  0,8 százalékos árcsökkenést jelzett az utolsó kereskedési nap árához. A múlt hét csütörtökihez képest és a hordónkénti ár ezzel 54,40 dolláron volt. Valamivel korábban még 54,50 dolláron volt az ár.

A szabadpiaci nyersolaj csütörtökön még drágult, bár a megelőző napokban olcsóbbodott. Hétfőn több mint 50 százalékkal volt magasabban az ára, mint egy évvel ezelőtt. Csütörtökön reggel a New York-i árutőzsde (NYMEX) Szingapúrban folytatódó elektronikus ACCESS jegyzésében 44 cent drágulást jelzett az amerikai könnyűolaj(WTI) határidős ára elérve ezzel a hordónkénti 54,25 dollárt.

Az északi-tengeri Brent májusi jegyzése 89 cent drágulással 53,93 dolláron zárt csütörtökön a londoni Nemzetközi Olajtőzsdén (IPE). A New York-i árupiacon (NYMEX) ezen a napon a nyugati féltekén irányadó West Texas Intermediate (WTI) amerikai könnyűolajfajta májusi jegyzésének hordónkénti ára 1,03 dollárral 54,84 dollárra nőtt. Pénteken zárva volt az NYMEX és a londoni nemzetközi olajtőzsde, az IPE, és hétfőn  az IPE változatlanul zárva tart.