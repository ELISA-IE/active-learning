Megfigyelik az utasokat egy miskolci buszon

Kamerákkal figyelik az utasokat a miskolci tömegközlekedési vállalat egyik buszán. A cég így próbálja visszaszorítani a vandalizmust, amiből az utóbbi években sokmilliós kára származott. Ha beválik a módszer, bekamerázzák a többi buszt is. A jogvédők szerint viszont az utasok megfigyelése törvénytelen, a jogszabály szerint csak a rendőrség végezhet adatrögzítést.

Az utasok figyelésére alkalmas kamerákat szerelt fel pénteken az egyik tömegközlekedési buszra a Miskolci Városi Közlekedési Rt. Grieger Ernő, a vállalat forgalmi igazgatója az [origo]-nak elmondta: a kamerákkal a buszrongálásokat próbálják visszaszorítani, a cégnek ugyanis évente 20-30 milliós kára származik a graffitik és közel 10 milliós kára a vandalizmus miatt. A kísérleti jelleggel kiszemelt buszon négynél több kamera működik folyamatosan, amely 10-20 órányi felvételt rögzít, majd pedig automatikusan törli a rögzített adatot. Ha a sofőr azonban rendbontást észlel, akkor maradandóan rögzíteni tudja a képet, ami így később is visszakereshető. A vállalat a tapasztalatok alapján dönt majd arról, hogy a későbbiekben hány tömegközlekedési eszközt kameráznak be.

A Társaság a Szabadságjogokért jogvédő szervezet (TASZ) szerint a miskolci vállalat törvénytelenül üzemelteti a kamerákat. Földes Ádám, a TASZ munkatársa elmondta: térfigyelő kamerát jelenleg csak a rendőrségnek van joga üzemeltetni. A magánszereplők által végzett megfigyelést ugyan lehetővé tenné a vagyonőrökre vonatkozó új törvény, ez azonban nem lépett hatályba, mivel Mádl Ferenc köztársasági elnök a térfigyelésre vonatkozó rendelkezések miatt előzetes normakontrollra küldte azt az Alkotmánybíróságnak. Ráadásul a civil szervezet szerint a kamerás megfigyelés hatékonysága sem bizonyított. Földes Ádám szerint a buszokon például praktikusabb lenne kalauzokat alkalmazni, ráadásul az utasok személyiségi jogai sem sérülnének.

Néhány évvel korábban felvetődött, hogy a BKV-buszokat is kamerával szerelnék fel. A BKV kommunikációs osztályának tájékoztatása szerint jelenleg azon az 50 Volvo buszon van kamera, amelyek metrópótló buszokként üzemelnek. A kamera a busz csuklórészén található, aminek révén a sofőr ellenőrizheti az autóbusz hátsó részében történteket. A felvételt azonban nem rögzítik. Ennek ellenére civil szervezetek szerint ez is adatvédelmi aggályokat vethet fel.