A tévéújságból felvételiznek a nyolcadikosok

A középiskolai felvételi magyar nyelvi részében a tévéújság értelmezésével kapcsolatos kérdésekre kell válaszolniuk a diákoknak. A mellékelt tévéműsor alapján kell például megtalálni a programajánlót és kiválasztani azt a sorozatot, amelyikről lehet tudni, hogy összesen hány részes.

A tévéműsor értelmezésével indul a középiskolába felvételiző diákok magyar nyelvi tesztje. Az Oktatási Minisztérium honlapjáról elérhető feladatsor szerint a mellékelt tévéműsor segítségével kellett kiválasztani a diákoknak, hogy melyik sorozatról lehet tudni, hogy összesen hány részes, milyen műsor megy egy megadott másikkal párhuzamosan, illetve hogy melyik műsor programajánló. A tesztsor első blokkja foglalkozik a tv-műsorokkal, ezen belül öt kérdésre kellett válaszolniuk a nyolcadikos diákoknak. 

A második blokkban egy vers értelmezését kérik a felvételizőktől, később rokon értelmű szavakat, szólásokat kell írni, majd az utolsó - tizedik - feladat az, hogy írjanak 10-15 mondatos fogalmazást "A jó szó orvosság", vagy "Meglepetés ért" témában. 

A tesztsorozat összeállításáért felelős Sulinova Kht. vezetője egyelőre nem akar a felvételivel kapcsolatos szakmai kérdésekre válaszolni, ugyanis a középiskolai felvételi még jelenleg is tart. "Két nappal a felvételi második fordulója előtt erről nem nyilatkozom" - mondta az [origo]-nak Vidákovics Tibor, aki azt is hozzátette: nem ért egyet azzal a rendelettel, mely kimondja, hogy a felvételi első napján közzé kell tenni a tesztsorozatot, szerinte erre csak a felvételi befejezése után kerülhetne sor.

Sípos János, közoktatási államtitkár elmondta, hogy az oktatáspolitika két fontos eleme a szövegértés fejlesztése, és az, hogy az iskolában tanultakat a diákok a gyakorlatban is tudják alkalmazni. Az államtitkár szerint a felvételi feladat ezt a két célt szolgálja. "Tévé és műsorújság szinte minden családban van. Ebben a feladatban egy hétköznapi helyzetben kell használni az iskolában tanultakat" - mondta.