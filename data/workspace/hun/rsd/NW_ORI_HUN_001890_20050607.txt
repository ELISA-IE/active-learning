Elavult a szentendrei HÉV

Felújítás nélkül már nem kapott volna engedélyt év végétől a szentendrei HÉV, ezért július 5. és augusztus 4. között elvégzik a legfontosabb munkákat. A teljes felújítás 2007-re készül el.

Felújítás nélkül nem kapott volna már engedélyt év végétől a szentendrei HÉV üzemeltetéséhez a BKV a közlekedési felügyelettől, mert elavultak a biztosítóberendezések, amelyek a teljes szakasz "agyát" jelentik - írja a Népszabadság. Július 5. és augusztus 4. között elvégzik a legfontosabb munkákat, a teljes felújítás csak 2007-re készül el. Az idén a 4,6 milliárd forintra kalkulált rekonstrukciós költségből 2,5 milliárdot használnak fel.    Elavultak a több mint negyedszázaddal ezelőtt lefektetett vágányok is, az ágyazat csaknem teljes mértékben sár alá került - a bezártság miatt rossz a vízelvezetés -, ezért jelentősen csökkent a teherbíró-képessége. A szolgáltató ígéri, a munkálatok befejeztével - nyár végétől - gyorsabban, pontosabban és csendesebben közlekednek a szerelvények. 