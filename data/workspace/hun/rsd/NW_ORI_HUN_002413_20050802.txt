Milliós bírságot szabtak ki a Hungaroringen

Több millió forintnyi árut foglalt le és bírságot vetett ki a Közép-Magyarországi Regionális Parancsnokság a Forma-1-es Magyar Nagydíj ideje alatt a Hungaroring környékén - közölte a Vám és Pénzügyőrség Országos Parancsnoksága (VPOP) kedden.

A verseny három napja alatt több mint hetven pénzügyőr dolgozott a helyszínen, ahol összesen 180 jövedéki ellenőrzést végeztek, és 15 jövedéki törvénysértést tártak fel. A vámosok összesen 810 000 forint mulasztási bírságot és 100 000 forint jövedéki bírságot szabtak ki.

A szellemi tulajdonjog-védelemre szakosodott vámosok 50 ellenőrzés során több jogsértő cselekményt derítettek fel: 11 áru hamis megjelölése bűncselekményt, 1 áru hamis megjelölése szabálysértést és egy iparjogvédelmi jogok megsértése bűncselekményt. A lefoglalt áruk és a jogsértő cselekmények elkövetési értéke összesen 2 787 000 forint volt.