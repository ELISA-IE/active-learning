Húsvéti razzia kezdődik csütörtökön

Már csütörtöktől számíthatunk közúti ellenőrzésekre a húsvéti ünnepek miatt. A rendőrök idén kifejezetten az ittas vezetőkre mennek rá.

Az ORFK központi utasítása szerint március 24. és 30. között szigorú ellenőrzéseket végeznek a rendőrök. A húsvéti ünnepek miatt elrendelt razziákon az ittas vezetőket próbálják meg elkapni.

Pausz Ferenc, az ORFK közlekedésrendészeti főosztályvezetője az [origo]-nak azt mondta, lesz olyan ellenőrzés, ahol mást nem is néznek, csak azt, hogy ivott-e a sofőr. Emellett a traffipaxok sem pihennek az ünnepek alatt - tette hozzá. Azt, hogy hol lesznek ellenőrzések, a rendőrség nem árulja el, az viszont biztos, hogy a szokásosnál sokkal több lesz a lakott területen belüli szondáztatás.

A húsvéti akció keretében a Hajdú-Bihar megyei rendőrök a szabályosan közlekedők között egyéni alkoholtesztet osztanak ki, melynek segítségével mindenki ellenőrizheti magán, hogy szabad-e vezetnie.