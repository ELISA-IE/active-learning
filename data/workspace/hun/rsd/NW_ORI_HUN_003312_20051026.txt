Pincében működött az ecstasygyár

Több millió ecstasy előállításhoz elegendő alapanyagot foglalt le a rendőrség egy gyulai föld alatti laboratóriumban. A kábítószergyárat működtető két férfi két éven keresztül csempészte Hollandiába és Belgiumba az alapanyagot.

Harmincötmilliárd forint értékű ecstasy gyártásához szükséges kábítószer-alapanyagot foglalt le a rendőrség egy gyulai lakás pincéjében - jelentette be szerdai sajtótájékoztatóján a Nemzeti Nyomozó Iroda. Csintalan Pál százados, a kábítószer elleni bűnözéssel foglalkozó osztály munkatársa elmondta: a föld alatti laboratóriumban egy magyar és egy román állampolgár közel két éve gyártott olyan vegyszereket, amelyekből kábítószert lehet előállítani. 

A kábítószer-alapanyagot a két férfi Hollandiába és Belgiumba csempészte, valószínűleg itt állítottak elő belőle ecstasyt. A Nemzeti Nyomozó Iroda szerint a csempészetet megkönnyítette, hogy a több millió darab ecstasy előállításához elegendő alapanyag egy kétliteres üvegben is elhelyezhető. A két férfi előzetes letartóztatásban van, az egyikük beismerő vallomást tett, a másik azonban tagadja az ellene felhozott vádakat. 

Petőfi Attila ezredes, a nyomozó iroda igazgatóhelyettese elmondta: a tavaly ismertté vált összesen 418 ezer bűncselekményből 6600 volt kábítószerrel összefüggő. Legutóbb 1993-ban Biatorbágyon leplezett le a rendőrség kábítószergyártó laboratóriumot.