A nagykövet főnökét is kirúgták

Lezárta a Külügyminisztérium a thaiföldi nagykövet ügyével kapcsolatos vizsgálatot. A közigazgatási államtitkár közölte: megállapították, hogy a nagykövet közvetlen felettesét, a területet felügyelő főosztályvezetőt is felelősség terheli, mivel tudta, hogy Vándor János Magyarországon tartózkodott, de ezt nem közölte felettesével.Kiderült az is, hogy a Kuala Lumpur-i nagykövet sem volt az állomáshelyén, de őt nem marasztalták el, mivel ott nem tartózkodtak magyarok.

Hajdu András, a Külügyminisztérium közigazgatási államtitkára pénteken bejelentette, hogy lezárult a bangkoki nagykövet ügyében folytatott vizsgálat. A vzsgálatot a területért felelős helyettes államtitkár vezette, ám csütörtök este a külügyminiszter arra kérte a közigazgatási államtitkárt, hogy vegye át az ügyet. Két személy érintettsége merült fel ugyanis az ügyben: a térség országaival foglalkozó területi főosztályvezetőé és a főosztály működését felügyelő helyettes államtitkáré.

 

A vizsgálat megállapította, hogy a főosztályvezető tudta, hogy Vándor János nagykövet Magyarországon tartózkodik, de ezt nem jelentette felettesének. A főosztályvezető - akit a közigazgatási államtitkár nem akart megnevezni - konzultált is a nagykövettel, de nem utasította arra, hogy utazzon vissza állomáshelyére. Vándor a katasztrófa után 10 nappal, szabadsága lejártakor utazott vissza Thaiföldre.

 

Sajtóhírek szerint Vándor többször is járt szabadsága alatt a Külügyminisztériumban, illetve azt állította, hogy olyan kezelés alatt állt, amit nem lehetett megszakítani. Az erre vonatkozó kérdéseket azonban a közigazgatási államtitkár elhárította. Arra a kérdésre, miért nem vették észre napokig, hogy a nagykövet nincs állomáshelyén, az államtitkár azt válaszolta: mivel elsősorban konzuli munkát kellett végezni, így a konzullal vették fel a kapcsolatot. Megjegyezte azt is, hogy a hamarosan írásba foglalt jelentést nem hozzák nyilvánosságra.

 

Jelenleg egy ideiglenes ügyvivő látja el a nagyköveti munkákat, Vándor utódjáról pedig mielőbb gondoskodik a tárca - közölte a közigazgatási államtitkár.

 

Hajdu egy kérdésre válaszolva elmondta: nincs arra vonatkozóan törvényi előírás, hogy mely szituációban kell egy nagykövetnek az állomáshelyén tartózkodnia, de mint mondta: "erkölcsi kötelessége lett volna felsőbb utasítás nélkül a nagykövetnek azonnal visszautaznia".

 

Kiderült az is, hogy a Kuala Lumpur-i nagykövet is Magyarországon tartózkodott a kérdéses időben, ám ő tájékozódott a szökőárról, és mivel ott magyarok nem tartózkodtak, nem tartotta szükségesnek, hogy visszautazzon. A vizsgálat szerint ő helyesen járt el az ügyben.

 

A közigazgatási államtitkár bejelentette: február 1-től a Külügyminisztérium honlapján bejelentkezhetnek azok, akik nem utazási irodával, hanem egyénileg utaznak távolabbi térségekbe. Hajdu szerint ez a jövőben megkönnyítené a tárca munkáját, mivel megfelelő adatbázissal rendelkeznének a magyar állampolgárok hollétéről. Így tudnák, egy-egy katasztrófa idején hány magyart kell keresniük.

 

A közeljövőben létrehoznak egy válságközpontot is, amely a hasonló katasztrófák idején koordinálná a munkát.