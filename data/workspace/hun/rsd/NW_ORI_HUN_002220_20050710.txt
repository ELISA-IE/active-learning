Elsöprő győzelmet aratott az atomtemető

Óriási többséggel támogatta Bátaapáti lakossága, hogy a település közelében atomhulladék-lerakó épüljön. A tervek szerint a település határában helyeznék el a paksi atomerőműben használt eszközöket és védőruhákat.

A várakozásoknak megfelelően Bátaapáti lakosságának kilencven százaléka egyetértett a kis- és közepes aktivitású radioaktív hulladékok végleges elhelyezésével a Nagymórágyi-völgyben. A részvételi arány 75 százalékos volt. 

 

Ahogy arról az [origo] beszámolt  még az idén megindulhat az engedélyeztetési eljárás, hogy 2008-tól itt helyezhessék el a Paksi Atomerőműben a technológiai eljárások során keletkező kis- és közepes aktivitású hulladékokat, valamint a munkafolyamatok során használt, radioaktív szennyeződésű szerszámokat és védőeszközöket

A falu lakosai nem véletlenül támogatták egyöntetűen az atomtemetőt: az elmúlt években többmilliós támogatást kaptak Pakstól, amiért engedélyezték a kutatások megkezdését. A következő években pedig még nagyobb összegekre számíthat a falu. A helyiek büszkék a fejlődésre, ráadásul nem tartanak a radioaktív szeméttől sem.