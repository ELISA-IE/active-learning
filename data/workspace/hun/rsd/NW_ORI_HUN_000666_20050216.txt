Tízezreket fizethetnek a késő légitársaságok

Bekeményített az EU, csütörtöktől jelentős kártérítést kell fizetniük a légitársaságoknak, ha értesítés nélkül törlik játrataikat vagy sokat késnek a menetrendhez képest. Egységesen kell fizetniük majd a cégeknek a sérült, elveszett poggyászért, illetve a személyi sérülésekért is.

Megszigorította a légitársaságok kártérítési kötelezettségeit az EU, így február 17-étől több tízezer forintot kell fizetniük a cégeknek a késésekért és a járattörlésért. A csütörtökön életbe lépő szabályok értelmében kártérítés jár az utasoknak, ha a cég megtagadja a beszállást, mert nincs annyi ülőhely a gépen, ahány jegyet eladtak. Ha valaki önként jelentkezik, hogy helyét átadja, akkor is kártérítés illeti meg: vissza kell fizetni a repülőjegy árát, díjmentesen vissza kell juttatni az utazás kiindulópontjához vagy más lehetőséget kell biztosítani számára, hogy úti célját elérje.

Ha valaki a túl sok eladott jegy miatt úgy nem fér fel a gépre, hogy nem adta át helyét önként senkinek, akkor már komoly kártérítési összeg illeti meg. Az 1500 kilométernél rövidebb utak esetén 250, ennél hosszabb, de EU-n belüli járatért, illetve 1500-3500 kilométer közti utakért 400, 3500 kilométernél hosszabb útért pedig 600 euro kártérítés jár. A kártérítés összege feleződik, ha az utast  máshogy, de célba juttatja a légitársaság 2, 3, illetve 4 óránál kevesebb késéssel. A kártérítés mellett vissza kell téríteni a jegyárat, ingyen vissza kell juttatni az utast kiindulópontjához vagy más módon kell eljuttatni úti céljához, illetve élelmiszert, üdítőt, szállodai elhelyezést és kommunikációs lehetőséget kell biztosítani számára.

Járattörlés esetén ugyanez a kártérítés jár, kivéve ha a légitársaság idejében értesíti utasait a törlésről vagy más közlekedési eszközzel idejében célba juttatja őket. Élelmiszert, üdítőt, szállodai elhelyezést és kommunikációs lehetőséget kell biztosítani az utasoknak akkor is, ha a járat túl sokat késik: 1500 kilométernél legfeljebb 2, 1500-3500 kilométer között legfeljebb 3, 3500 kilométer fölött legfeljebb 4 órát késhetnek a gépek. Ha a késés több mint 5 óra, akkor fel kell ajánlania a cégnek a jegyár visszatérítését.

Az új szabályok a menetrend szerinti és charter-járatokra is vonatkozik, illetve a normál díjszabású cégek mellett a fapados járatokat üzemeltetők is kötelesek kártérítést fizetni. A kártérítési igény belföldi és nemzetközi járatokon is benyújtható. Az egyetlen feltétel, hogy a légitársaság EU-tagországban működjön és az EU-területére érkezzen vagy onnan induljon.

Kártérítési igény esetén először a légitársaság képviselőjéhez kell fordulni. Ha a cég megtagadja a jogos kárigény kifizetését, akkor az illetékes nemzeti légiközlekedési hatóságnál kell panaszt tenni. Ezzel kapcsolatos további információkhoz az Europe Direct telefonvonalon, a 00 800 67891011 kaphatunk.