Titkos kenyérrel küzdenek a multik ellen

Titkos recept szerint fog készülni a Pékszövetség új kenyere, melyet nem gyárthatnak majd a hipermarketek pékségeiben. A Pékmesterek kenyere fantázianevű termék az ígéretek szerint visszahozza majd az igazi, régi ízeket a kenyérpiacra, és részben ettől remélik a kis pékségek talpon maradását.

A Pékmesterek kenyerét augusztusban mutatja be a Magyar Pékszövetség. A titkos, védett recept szerint készülő újfajta kenyeret csak az gyárthatja, aki tagja a Pékszövetségnek, tehát az öt nagy élelmiszeráruházlánc pékségei nem - mondta az [origo]-nak Verli József, a Pékszövetség szakmai főtitkára. "A forgalmazásból nem kívánjuk kizárni a multikat, ha a megfelelő tárolási, csomagolási feltételeknek megfelelnek. Gyárthatják is, ha a Pékszövetségbe belépnek, és betartják a meghatározott technológiát" - tette hozzá. 

A nagykereskedők ma leginkább olcsó, felfújt terméket árulnak, ami a minőség rovására megy - mondta Verli. A Pékmesterek kenyere állandó minőséget szeretne képviselni, visszahozná az "igazi, régi hazai ízeket". A Pékszövetség tervei szerint a minőségi búzából és lisztből készült csomagolt termék három napig friss mradna, nem morzsálódna. Semmilyen adalékanyagot nem tartalmaz majd, cserébe az átlagnál tíz-húsz százalékkal kerülne többe. 

Verli szerint ez lenne az egyik lehetséges kitörési mód a kis pékségeknek a hanyatlásból, és főleg azok a pékségek lennének előnyben, amelyeknek saját boltjuk van és így saját kapcsolatuk a vevőikkel. "Nyugaton az ilyen pékségek aránya hetven százalék, míg nálunk ez mindössze 10-15 százalék" - mondta Verli.

Ahhoz, hogy jövedelmezőek legyenek a kisvállakozások, a mainál jóval magasabb árakra lenne szükség, a Pékszövetség számításai szerint 500 forint körüli kenyérárakra. A multicégekkel ugyanis több éve nem tudnak versenyezni, mert azok áron alul adják el a kenyeret, amit csak vevőcsalogatónak szánnak. Ahhoz, hogy a bevétel legalább a kiadásokat fedezze, 250 forintba kellene kerülnie a kenyérnek. Nem kizárt, hogy pár éven belül nálunk is jóval többe kerül majd a kenyér, ami nyugaton már megszokottnak számít.