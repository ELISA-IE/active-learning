Megszűnt a kátyú-örökbefogadás

A jelek szerint megszűnt a kátyú-örökbefogadási mozgalom: a kátyúvonalat kikapcsolták, az e-mailre sem reagálnak a szervezők. A honlap szerint legutóbb tavaly június 8-án fogadtak örökbe kátyút, az akció május 27-én indult. A katyu.hu szerint mindössze négy úthiba kellett a fővárosiaknak, ebből is három fideszes politikusoknak.

A kátyú-örökbefogadási mozgalom érdekessége, hogy éppen az európai parlamenti választási kampányban indult az elvileg független állampolgári kezdeményezés, a Fidesz támogatásával. A mozgalom honlapja azonban Demszky Gábort, az SZDSZ-t és az MSZP-t tette felelőssé a rendkívül sok budapesti kátyú miatt. A kátyúkat elvileg sorszámozták is volna, és "D" jelzést kaptak volna, Demszkyre utalva. Az akció szervezői azt vállalták, hogy egy átlagos méretű kátyút bruttó 12 500 forintért - beszerezve a szükséges engedélyeket -megcsináltatnak.

A május 27-én elindított akció azonban a jelek szerint rövid életűenk bizonyult: mindössze négy fővárosi kátyúnak találtak gazdát a honlap szerint. Ebből hármat fideszes politikusok fogadtak örökbe, egyet pedig Kovács Iván olimpiai bajnok tőröző. Az első úthibát május 27-én, az utolsót tavaly június 8-án fogadták örökbe - az oldalon található adatok szerint.

A szervezet a honlap szerint egy forróvonalat is működtet, ahol minden hétköznap munkaidőben várják a hívásokat, emellett e-mailen is várják az érdeklődőket. Azonban a telefonvonal nem él, és az e-mailre sem válaszolnak. Így nem tudtuk megkérdezni, miért szűnt meg a mozgalom ilyen gyorsan.

A mozgalmat elindító Vámos Attila jogász-közgazdász tavaly májusban az [origo]-nak azt elismerte, hogy a Fidesz segített az akció elindításában. A hírverés mellett az indulással járó költségekbe is beszállt a párt - mondta korábban.

Az örökbefogadásokról Kupper András, a Fidesz fővárosi frakcióvezetője beszélt először a nyilvánosság előtt egy sajtótájékoztatón tavaly májusban, majd rögtön örökbe is fogadott egy kátyút. Kupper akkor azt mondta, annyiban támogatják a hírverésen kívül a mozgalmat, hogy mint fővárosi Fidesz-elnök jelezte a kerületi Fidesz-szervezeteknek: jó lenne, ha mindenki örökbe fogadna egy-egy kátyút.