Árháború törhet ki Kína autópiacáért

Árháborútól tartanak a világ vezető autógyártói a kínai piacon. A General Motors hárommilliárd dollárt fektet be, hogy megduplázza kínai termelését. A Ford a vezető kínai autógyártóval és a Mazdával közösen próbálja megkaparintani a vezető pozíciót. A piacot azonban továbbra is kínai gyártók vezetik, ugyanis egyelőre senki sem tudott árban alájuk ígérni.

Árháború kitörésétől tartanak a világ vezető autógyártói a kínai piacon. Az USA és Japán után jelenleg Kína a világ legnagyobb autópiaca, ráadásul - ellentétben az első két országgal - a kínai piac folyamatosan növekszik, nincs az az autómennyiség, amelyet ne tudna elnyelni. 

A kínai autópiacon 2005-re "csak" 10-12 százalékos növekedésre számítanak a szakemberek. Tavaly a kínai autópiac 15 százalékkal bővült, 2003-ban pedig megduplázódott. Az idei első negyedévben összesen 1,27 millió gépjármű talált gazdára Kínában.

A vezető autógyártók ennek ellenére igyekeznek minél nagyobb szeletet kihasítani a piacból, hogy a több százmilliós kínai városi népesség az általuk gyártott járműveket vegye - írja a BBC News. A elmúlt negyedévben a 132 401 járművel a kínai piac 10,4 százalékát birtokló General Motors újabb beruházást tervez az országban. A GM hárommilliárd dollárt fektet be kínai üzemébe, hogy 2007-re megduplázza termelését.

A rivális Ford a kínai Csengen autógyárral és a japán Mazdával próbálja megakadályozni a GM térnyerését. A Nancsingban épülő gyár egy közeli autó-összeszerelő üzemet lát majd el alkatrésszel.

A külföldi autók piacát továbbra is az elsőként megjelent Volkswagen vezeti, amelynek sanghaji gyára ontja a Santana névre keresztelt régi típusú Passatokat.

A kínai piac igazi vezetői azonban az olyan hazai márkák, mint a már említett Csengen vagy a többször tervlopás gyanújába keveredett Cherry. A másolatok igen népszerűek, ugyanis a vásárló gyakorlatilag ugyanazt kapja, jóval olcsóbban. A Cherry QQ névre hallgató modellje, amely egy az egyben a Daewoo Matiz másolata, például kilencszázezer forintnak megfelelő jüanba kerül - ezzel egyelőre egyik külföldi autógyártó sem tudta felvenni a versenyt.