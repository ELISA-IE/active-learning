Több pénz jut idén a parkokra

Idán másfélmilliárd forintot költhet a fővárosi kertészet parkfenntartása, ez 15 százalékkal több pénz, mint tavaly - írja a Népszabadság. A többletpénzből gyakrabban és alaposabban takarítják majd a közkerteket. 

15 százalékkal több pénz jut idén a fővárosi parkok fenntartására - összesen másfélmilliárd forint. A többletpénzből harminc új munkatársat vehet fel a Fővárosi Kertészeti (Főkert) Rt. és így gyakrabban és alaposabban takaríthatják majd ki a parkokat - mondta a Népszabadságnak Bánsági György, a főváros környezetvédelmi bizottságának elnöke. A létszámnövelés mellett ugyanakkor jobban összedolgoznak majd a Fővárosi Közterület-fenntartó (FKF) Rt.-vel is.

A parkok fejlesztésekre közel egymilliárd forint jut. A legjelentősebb beruházás a városligeti Óvodások Játszókertjének rekonstrukciója lesz, ami 220 millió forintba kerül majd. Közel 170 millióért állítják helyre és teszik EU-konformmá a Hajógyári szigeti labdapályát, ahol - 156 millióért - folytatják a Csúszdás Játszótér felújítását is. Százötvenmillió forintért rakják rendbe a Duna-korzó fasorát, száznegyvenhétmillióért a Bécsi kapu melletti Európa Ligetet, százharmincmillióért pedig a tabáni sétautakat. A Vérmezőn, ötvenmillióért építenek ki új öntözőhálózatot. A kerületek játszótereinek rekonstrukciós pályázati alapjába kétszázmillió forintot tett a Városháza, saját játszótereinek szabványosítására és kicsinosítására 76 milliót költ - derül ki a Népszabadság írásából.