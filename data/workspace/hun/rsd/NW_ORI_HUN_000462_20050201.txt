Népszerűek a női politikusok

A politikai népszerűségi lista első négy helyezettje közül három nő: Dávid Ibolyát Szili Katalin és Göncz Kinga követi - derül ki a Szonda Ipsos közvélemény-kutatásából, melyet a Népszabadság közöl. A szavazatokért nagy versenyt folytató Gyurcsány Ferenc és Orbán Viktor megítélése változatlan, nagyjából azonos pontszámot értek el a népszerűségi listán.

A Szonda Ipsos január közepén készült közvélemény-kutatás eredményei szerint Szili Katalin házelnök érte el a legnagyobb népszerűség-növekedést az előző felméréshez képest. A parlament elnöke így a lista harmadik helyén áll, a megszokott listavezetők, Mádl Ferenc és Dávid Ibolya mögött. A ranglista harmadik helyére lépett Szili Katalin társadalmi megítélését - hasonlóképpen, mint Dávid Ibolyáét - kisebb mértékben befolyásolják a politikai szimpátiák, mint a politikusi mezőny túlnyomó többségéét. Az MSZP szavazói 67 pontra értékelik, de a Fidesz támogatóitól is 49 pontot kapott.

A női politikusok talán még soha nem voltak ennyire jó pozícióban a népszerűségi listán. Ezt nem csupán Dávid és Szili dobogós helyezése, hanem Göncz Kinga negyedik helye, valamint Lamperth Mónika és Lendvai Ildikó kedvező értékelése is jól mutatja.

A szavazatokért nagy versenyt folytató Gyurcsány Ferenc és Orbán Viktor megítélése nem esett nehezére az embereknek. Tavaly szeptemberig a Fidesz elnöke volt népszerűbb, azóta viszont stabil megítéléssel, nagyjából azonos pontszámokkal, egymás melletti pozíciót foglalnak el a politikusok rokonszenvlistájának élvonalában. Mindkettejükre igaz, hogy saját híveik nagyon kedvelik őket, az ellenfél támogatói viszont erősen elutasítóak - írja a Népszabadság.