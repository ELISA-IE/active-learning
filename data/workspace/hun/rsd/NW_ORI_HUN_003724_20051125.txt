Hajléktalanszálló lesz a fantomházból

Üresen álló önkormányzati házakat alakítana át az erzsébetvárosi önkormányzat ideiglenes hajléktalanszállóvá. Az ötlet már most valóra válhat, a Kazinczy utca 41. szám alatti üresen álló épület egyik szárnyát már felújították. A kerület azonban egyelőre nem talált egyetlen szervezetet sem, amelyik működtetné a szállót, ezért most újsághirdetésben keresnek jelentkezőket.

Új ötlettel állt elő a VII. kerületi önkormányzat a hajléktalanellátás terén. Egy három éve üresen álló, lerobbant ház hátsó szárnyát tették lakhatóvá, az épületrészben hajléktalanszállót alakítanak ki. Igaz, csak négy hónapig, decembertől március végéig lakhatnak itt a hajléktalanok, mert utána rendbe hozzák az egész házat és önkormányzati bérlakásokat alakítanak ki.

Hunvald György polgármester szerint azonban - ha találnak a célra megfelelő épületet - minden télen lesz hasonló menedékhely: az önkormányzat üresen álló épületei közül egyet-egyet kipofoznak, lakhatóvá tesznek néhány hónapra. Most a Kazinczy utca 41. szám alatt hoznak létre éjjeli szállót, de ha igény lesz rá, a Murányi utcában is ki tudnak alakítani egy másik, hasonló szállást - mondta Hunvald a szálló pénteki, nyilvános bemutatásakor.

Bár a tervek szerint már jövő héten, decembertől használhatnák a szállást a rászorulók, még nem talált a kerület olyan karitatív szervezetet, amelyik működtetné az ingatlant. Ezért pénteken újsághirdetést is feladtak, hogy gyorsabban találjanak működtetőt. Hunvald szerint már három szervezet is jelezte a hirdetés megjelenése után, hogy érdekli őket a szálló. A polgármester arra a kérdésre, hogy miért csak az utolsó pillanatban keresnek működtetőt, azt mondta: már múlt héten is tárgyaltak karitatív szervezetekkel, sikertelenül. Még korábban pedig Hunvald szerint azért nem kerestek működtetőt, mert - mint mondta - időhiányba kerültek, sokat vitatkoztak arról, melyik üresen álló önkormányzati házban alakítsák ki a szállót. A polgármester szerint azonban a következő néhány nap elég lesz arra, hogy megállapodjanak valamelyik szervezettel.

A polgármester azt mondta, 20-40 fő aludhat majd a szállón, decembertől március 31-ig. A menedék kialakítását az önkormányzat közhasznú társasága végezte, így anyagköltségen, néhány millió forintért újították fel a házrészt, ráadásul a munkák egy részét hajléktalanok végezték.

Az épület pénteki bejárásán megjelent a Centrum csoport két aktivistája is. A Centrum korábban több, üresen álló belvárosi épületet is elfoglalt, hogy demonstrálják: értelmesen is lehetne hasznosítani az ilyen házakat. Az aktivisták egy közleményt adtak át az [origo] tudósítójának, e szerint "a kerületi önkormányzat ráébredni látszik arra, hogy a kihasználatlanul álló üres épületeket valamilyen értelmes célra lehetne hasznosítani". Szerintük ez a Centrum házfoglaló akcióinak eredménye. Közleményükben megjegyzik azt is, hogy bíznak benne: nem taktikázásról van szó, hogy őket elhallgattassa a kerület, remélik, hogy nem egyszeri gesztusról van szó.

Komáromi Gergely