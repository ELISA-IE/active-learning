Nem reagált a forint az adóváltozásokra

Nem változott lényegesen a forint az euróval szemben kedden a bankközi devizapiacon, az eurót délután 247,70/80 forinton jegyezték, árnyalatnyit gyengébben az előző napi 247,85/248,10 forintos záráshoz képest. A forint 8 bázisponttal 12,26 százalékra erősödött az ingadozási sáv erős oldalán.

Kereskedők szerint a miniszterelnök által hétfőn bejelentett adócsomag hatása nem mutatható ki a bankközi devizapiacon. Az euró árfolyama nem túl erős forgalomban napközben 247,65 és 248,30 forint közötti sávban mozgott, de többnyire 248 forint alatt jegyezték. A dollár 204,85/205,00 forintra erősödött a hétfő délutáni 203,60/85 forintról.

A forintpiacon az egynapos kamatok egyelőre nem változtak, 6,20/30 százalékon álltak kedden délután. Szerdán azonban a kamatszint emelkedésére számítanak a piacon, mivel a lejáró 408 milliárd forintnyi kéthetes betétnél mintegy 350 milliárddal többet, összesen 752 milliárd forintnyit helyeztek el a bankok a Magyar Nemzeti Banknál.