Tüntetők zavarnák meg a román-magyar kormányülést

Radikális romániai és magyarországi csoportok, ifjúsági szervezetek arra készülnek, hogy megzavarják az október 20-21-én esedékes bukaresti román-magyar kormányülést és az azt követő rendezvényeket - írja a Népszabadság.

Állítólag tüntetésekkel készülnek megzavarni az október 20-21-én esedékes bukaresti román-magyar kormányülést. A Népszabadság úgy tudja, hogy a most először sorra kerülő tanácskozásnak otthont adó bukaresti Viktória téren radikális nacionalista csoportok tüntetést terveznek, mások pedig a csütörtökre tervezett Enescu-Bartók koncert résztvevői között készülnek szórólapokat osztogatni. 

A lap értesülései szerint a bukaresti tüntetésre mozgósítottak az október 17-én Kolozsváron, Sepsziszentgyörgyön és Csíkszeredán a Bolyai Tudományegyetem újraindításáért szervezett demonstráció résztvevői között. Tüntetésre készül az Erdélyi Magyar Ifjak szervezete, és több erdélyi internetes honlapon is mozgósítás folyik. 

A közös kormányülésen a tervek szerint gazdasági-infrastrukturális programokról lesz szó.