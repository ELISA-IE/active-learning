Jelentősen erősödött a forint

Az eurót délután 248,40 forinton jegyezték, ami másfél forinttal gyengébb a nyitó árfolyamnál és több mint egy forinttal alacsonyabb a hétfő délutáninál.

Jelentősen erősödött a forint a bankközi devizapiacon. Az euró délutáni árfolyama 248,40 forint volt, másfél forinttal gyengébb, mint reggel, és több mint egy forinttal alacsonyabb a hétfő délutáni 249,55/65 forintos árfolyamnál.A forint 43 bázisponttal 12,03 százalékra erősödött a +/-15 százalékos ingadozási sáv erős oldalán.

Az előző napokhoz képest élénkült a forgalom, de a kereskedők egyelőre nem tudják megnevezni a forinterősödés konkrét okát. A reggel közzétett májusi inflációs adatoknak nem volt közvetlen hatása a kereskedésre.

A dollár ez elmúlt pár napi erősödés után gyengült, a délutáni árfolyam 206,10/30 forint volt, szemben a hétfő délutáni 207,05/15 forinttal.

Az overnight és tomnext kamat a likviditás szűkülése miatt 7,50 százalékra nőtt a hétfői 7,10/30 százalékról. A bankok a lejáró 200 milliárd forintnál többet, 408 milliárd forintot helyeznek el szerdán a jegybank kéthetes betétjébe. Hosszabb lejáraton a várható a jegybanki kamatcsökkenés miatt kis mértékben csökkent a kamatszint. 