Norbi müzlijével népszerűsíti az egészséget a kormány

Schobert Norbert fitneszedző népszerűsíti a jövőben a kormány népegészségügyi programját. A tervek szerint a minisztérium és Norbi cége közösen szervez tömegrendezvényeket, ahol Norbinak ismertetnie kell a program főbb pontjait. Cserébe az eseményeken megjelenhetnek a nevével ellátott diétás ételek, illetve tudományosan megvizsgálják az általa kifejlesztett módszert.

Szerződést írt alá kedden Rácz Jenő egészségügyi miniszter és Schobert Norbert. A megállapodás lényege, hogy az ismert fitneszedzőnek, illetve cégének, a Norbi.hu Kft.-nek a jövőben ismertebbé kell tennie a kormány egészségügyi programját, szerepelni a Népegészségügyi Program rendezvényein, illetve részt venni a témával kapcsolatos beszélgetéseken. Norbi cége támogatja majd az iskolai büfék egészségesebbé tételét is. A büfékkel kapcsolatos terveket a kormány május elsejei rendezvényén mutatja be - mondta kedden Kökény Mihály kormánymegbízott. 

Schobert Norbert május 28-án ingyenes mozgásprogramot, aerobiknapot szervez, ennek költségeibe, illetve szervezésébe (területfoglalás, színpad biztosítása) a minisztérium is beszáll. A fitneszedző ingyen vesz részt a rendezvényeken, a programokon viszont megjelenhetnek a cége által forgalmazott termékek, pl. a Norbi müzliszeletek - tudtuk meg Kökény Mihály kormánymegbízottól. Azzal kapcsolatban, hogy más cégek is kapnak-e lehetőséget, Kökény elmondta, hogy mindenkinek, illetve minden egészséges terméket foglalkozó cégnek van esélye, ha "örökbe fogadja" a kormány egészségügyi programjának egy-egy elemét.

Norbi úgynevezett "Update" módszerét eddig tudományosan nem vizsgálták, de állítása szerint több százezer ember köszönheti ennek a programnak, hogy sikerült lefogynia. Lényege, hogy minden étel és ital egy kódot kap, e szerint lehet őket enni bármikor, legkésőbb délig, illetve tilos őket fogyasztani délután három óra után. A nevével jelzett müzliszeleteken például az "Update 1." jelzés szerepel, ami azt jelenti, hogy bármikor fogyaszthatók. A minisztériummal kötött megállapodásában benne van, hogy a módszerét a jövőben tudományosan is vizsgálják, a Népegészségügyi Tudományos Társaság vállalta, hogy ehhez szakembereket biztosít. Az egészségügyi miniszter szerint nem kérdőjelezi meg a fitneszedző, illetve a módszer sikereit, hogy eddig nem vizsgálták.