Feltételekkel támogatják az aquincumi hidat a polgármesterek

Az úthálózat előzetes fejlesztéséhez kötik az aquincumi híd megépítését az érintett polgármesterek. Egyikük a Bécsi utat újíttatná fel, másikuk pedig az Árpád és a Váci utat tehermentesítené - írja a Népszabadság.

A két érintett - az óbudai és az újpesti - polgármester nem ellenzi a tervezett aquincumi híd megépítését, csupán feltételekhez köti - erősítették meg kedden. Tarlós István óbudai polgármester szerint a híd megépülésével az úgynevezett Mocsáros-dűlő felértékelődne és beépíthetővé válna, ugyanakkor korszerűsíteni kellene a Bécsi utat - írja a Népszabadság. Derce Tamás újpesti polgármester szerint a híd megépítése előtt meg kell építeni az M3-astól a hídig vezető körvasútsort, ami tehermentesítené a forgalomnövekedés miatt már most is szinte járhatatlan Árpád utat és Váci utat. Derce ugyanakkor megjegyezte azt is, hogy eddig semmiféle tervet vagy hatástanulmányt nem kaptak a fővárostól, a beruházás csak az "álmok szintjén" létezik. 

A híd előkészítésének állapotáról folyamatosan egymásnak ellentmondó nyilatkozatok hangzanak el. Nem tudni azt sem, hogy a beruházást milyen forrásokból képzeli el a főváros, mivel a kormány már régebben tudatosította, hogy nem tud, és nem is kötelezettsége hozzájárulni az építési költségekhez. Kérdés az is, meg lehet-e pályázni európai uniós forrásokat is. Az úthálózattal együtt hatvanmilliárd forintra becsült beruházásnak ezzel akár hatvan-nyolcvan százalékát is elnyerhetné a főváros. A budapesti büdzséből 2004-2005-ben 800 millió, a 2007-ben pedig 5,6 milliárd forint jut az előkészítésre - derül ki a Népszabadság írásából.