Közel 60 milliárd az augusztusi hiány

A várakozásoknál jobb, 58,5 milliárd forint lett az államháztartás hiánya augusztusban. A javulás egyebek mellett az áfabevételek kedvező alakulásának köszönhető. A szaktárca 93,1 milliárd forint hiányt vár szeptemberre, és ezzel 9 hónap után 1088,1 milliárd lesz az államháztartási deficit - hangzott el a Pénzügyminisztérium csütörtöki sajtótájékoztatóján.

Az idei évre prognosztizált, pénzforgalmi szemléletben 1022,3 milliárd forintra rúgó hiány tartható - mondta Katona Tamás, a PM közigazgatási államtitkára a sajtótájékoztatón.

A vártnál mintegy 40 milliárd forinttal kedvezőbb augusztusi államháztartási hiány-adat leginkább annak köszönhető, hogy a bevételek magasabbak voltak a prognózisnál, főként az áfabevételek alakultak kedvezően. Katona Tamás szerint a tavaly kezdődött szigorított áfaellenőrzésnek ebben szerepe van - tudósít a portfolio.hu.

Katona Tamás elmondása szerint az inflációs folyamatok kedvezőek: a maginfláció több hónapja 2 százalék alatti, a vártnál kicsit magasabb üzemanyagár nem befolyásolja az éves inflációs prognózist. A GDP dinamikája szintén kedvező, a fejlődés szerkezete egészséges, a beruházásokat nem feltétlenül az autópálya-építések húzzák - mondta.Az ipari termelési dinamika az év eleji megtorpanás után ismét lendületesen nőtt: az év első felében átlagosan 6 százalék körüli bővülés következett be. A külkereskedelmi mérleg-folyamatokkal kapcsolatban külön kedvezőnek ítélte meg az export és az import közötti érdemi növekedési különbséget. "Az adatokból látható, hogy ez nem csak az európai uniós csatlakozással áll összefüggésben (készletfelhalmozás), hanem valóságosan is van egy jelentős exportdinamika."