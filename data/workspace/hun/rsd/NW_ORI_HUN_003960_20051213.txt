Zsákokból árulták a petárdát a piacon

Több zsáknyi petárdát foglaltak le csütörtökön a vám-és pénzügyőrök a Józsefvárosi piacon. Eljárás indult a román állampolgárságú árus ellen, aki először megpróbálta elrejteni a petárdákat.

November 23-tól már tilos petárdát árusítani a polgári célú pirotechnikai tevékenységeket szabályozó kormányrendelet módosítása szerint. A vám- és pénzügyőrség járőrei hétfőn ellenőrzést tartottak a Józsefvárosi piacon, ahol egy férfira lettek figyelmesek, aki a pénzügyőröket meglátva, a kezében lévő műanyag zsákokat megpróbálta a közeli konténer mögé elrejteni. 

A férfit azonnal ellenőrizték és a nála lévő zsákokból 1639 db petárda és tűzijáték, valamint 70 csomag adójegy nélküli cigaretta került elő.

A járőrök további 1530 darab petárdát és tűzijátékot találtak papírdobozba rejtve a piac büféjénél lévő, egyik pavilon mellett. A megtalált pirotechnikai eszközöket és cigarettákat lefoglalták, a román állampolgár ellen vámszabálysértés elkövetésének gyanúja miatt indult eljárás.

A kormányrendelet módosítása egyébként egyértelműen kimondja, hogy magánszemély petárdát nem birtokolhat, a szabályt megszegők pénzbírsággal sújthatók.