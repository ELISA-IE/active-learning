Váratlanul csökkent a cseh alapkamat

Meglepetésre a cseh jegybank csütörtökön 25 bázisponttal csökkentette az alapkamatot. A döntéssel az alapkamat 2,25 százalékra mérséklődött. A hírre a cseh korona gyengült az euróhoz képest.

A cseh jegybank döntése után a cseh korona 30,210-re gyengült az euróhoz képest a korábbi 30,115-ről. Az elemzőket meglepte a kamatcsökkentés híre, mert a gazdaság helyzete nem indokolta a lépést. Szerintük a korona utóbbi időben tapasztalt erősödése áll a döntés hátterében.

Szerdán a lengyel jegybank is kamatdöntő ülést tartott, amelyen változatlanul hagyta az alapkamatot. Az irányadó ráta Lengyelországban így továbbra is 6,50 százalékos. Elemzők szerint a lengyel központi bank még további megerősítésre vár, hogy az erős zloty fékezi a gazdasági növekedést és az inflációt, mielőtt folytatná a kamatcsökkentés tavaly megszakított folyamatát.

A magyar alapkamat a jegybank hétfői döntésével 50 bázisponttal 9 százalékra csökkent.