Cselgáncsos küzd óvónővel Miskolcon

Az MSZP és a Fidesz is a tavaszi parlamenti választások főpróbájának tartja a vasárnapi miskolci önkormányzati választásokat. Az MSZP részéről Hiller István pártelnök, valamint két miniszter is kampányolt a helyi jelölt mellett. A cselgáncsozóból politikussá avanzsált Fidesz-jelöltet az ellenzéki párt két alelnöke népszerűsítette. A 2002 óta szocialista vezetésű borsod megyei városban az MSZP színeiben induló óvónő számít esélyesnek.

A tavaszi országgyűlési választások előtti erőpróbának tartja az MSZP és a Fidesz is azt az időközi önkormányzati választást, amit vasárnap tartanak Miskolcon. Az [origo]-nak nyilatkozó jelöltek elmondták: a 2002-es önkormányzati választásoknál jelentősen nagyobb kampány zajlik. A nagyobb felhajtást mutatja az is, hogy MSZP-SZDSZ jelöltje mellett az elmúlt hetekben Hiller István pártelnök, Kovács Kálmán SZDSZ-es informatikai miniszter, valamint Veres János pénzügyminiszter kampányolt. A szocialisták záró rendezvényen pedig Lendvai Ildikó frakcióvezető lesz jelen. A Fidesz jelöltjét a párt két alelnöke, Schmitt Pál és Pelczné Gáll Ildikó népszerűsítette Miskolcon.

A Borsod-Abaúj-Zemplén megyei város legnagyobb, 7400 lakost számláló választókörzetében azért tartanak időközi választást, mivel a kerület korábbi szocialista képviselője, Dimanopulosz Kirill a Külügyminisztériumba került. Ez a tisztség pedig összeférhetetlen: köztisztviselő ugyanis nem lehet képviselő. Az október 16-ai választásokra négy jelölt gyűjtötte össze az induláshoz szükséges 74 aláírást: az MSZP-SZDSZ jelöltje, a kerületben óvodát vezető Riba Istvánné, az Összefogás-Fidesz-MDF-KDNP közös jelöltje pedig Illyés Miklós cselgáncsbajnok. Mellettük két független jelölt indul még: Gerzsényi Miklós, valamint Horváth József.

A helyi erőviszonyok akkor se módosulnának jelentősen, ha a Fidesz jelöltje nyerne a 2002 óta szocialista vezetésű városban. A 45 fős képviselőtestületben 28 képviselője van az MSZP-SZDSZ koalíciónak, 16 jelöltje a jobboldalnak, egy képviselő pedig független. 

A kampány meghatározó témái között a városrész két nyomortelepének a felszámolása szerepelt. A közigazgatásilag Miskolchoz tartozó, de a város határain kívül található egykori bányászkolónián, Lyukovölgyben jelenleg is hiányzik a megfelelő közműhálózat, megoldatlan többek között a szennyvízelvezetés is. Az úgynevezett számozott utcák (az utcákat csak számokkal jelölik, 1-11-ig) pedig az elörgedő lakosság miatt jelentenek problémát. 

Illyés Miklós, a Fidesz jelöltje a nyomornegyedek felszámolása mellett a közbiztonság javítását ígéri. Valamint a szabadidős tevékenységek fejlesztését, többek között az ő közreműködésével létrehozott sportpályán. Riba Istvánné szerint viszont egy év kevés a hosszú távú programok megvalósítására, így a szocialista jelölt kampányában inkább közérzetjavító programok szerepelnek, mint a parkok, játszóterek és a közlekedés fejlesztése.