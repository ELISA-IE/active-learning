Kissé gyengült a forint

Stagnáló nyitás után hétfőn délutánra kissé gyengült a forint a bankközi devizapiacon. A dollár ismét széles sávban ingadozott.

A forint 13,21 százalékon állt a +/-15 százalékos ingadozási sáv erős oldalán. Az eurót 245,00/10 forinton jegyezték, mintegy 10 fillérrel magasabban a 244,98/245,01 forintos pénteki jegyzésnél. A több mint egy hete 245 forint körül tanyázó euró hétfőn sem sokat változott, 244,95 és 245,15 forint között maradt az árfolyam. 

A dollár viszont 200,10 és 202,15 forint közötti széles sávban ingadozott a nemzetközi piacokról érkező hatások következtében. A hétfőn délután jegyzett 200,10/15 forintos árfolyam több mint másfél forinttal maradt el a pénteki 201,27/34 forinttól.