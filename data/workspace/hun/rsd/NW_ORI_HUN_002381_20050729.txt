Pénzt szednek az ingyenes parkolóhelyért

Saját zsebre szed díjat a Városliget parkolójában egy társaság. Óránként kétszáz forintért segítik az autót bemanőverezni az egyébként ingyenes várakozóhelyre. A rendőrök tudnak róluk, de tehetetlenek - írja a Népszabadság.

Nyolcfős csoport szed saját zsebre óránként kétszáz forintos parkolási díjat a Városligetben. Aki a felszólítás ellenére sem akar fizetni, azt odébb tanácsolják, megjegyezve, hogy a kocsi épségét nem tudják garantálni. 

Eddig is előfordult, hogy a város forgalmasabb helyein önkéntesek a parkolni készülő autósoknak kéretlenül is előbb segítséget nyújtottak, aztán pedig a markukat. A többség pedig általában fizet, mert megéri neki az a pár száz forint, cserébe, hogy nem bántják a kocsiját. Ilyen veszély leselkedik gyakran az autósokra a Március 15. téren vagy a Városligetben, de bármely forgalmasabb kereszteződésben - például a Nyugati pályaudvari felüljáró alatt - is előfordulhat, hogy a parkolást kéretlen segítő pénzért akarja megkönnyíteni. 

A zuglói rendőrkapitányságon tudnak a városligeti esetről, de ezzel kapcsolatban még egyetlen bejelentés vagy feljelentés sem érkezett hozzájuk - tudta meg a Népszabadság. A saját zsebre dolgozó és a közterületet elfoglaló csoporttal szemben a hatóság gyakorlatilag tehetetlen: bűncselekményt ugyanis akkor követnének el, ha az okozott kár meghaladná a tízezer forintos értékhatárt. Ráadásul mindezt még bizonyítani is kellene.