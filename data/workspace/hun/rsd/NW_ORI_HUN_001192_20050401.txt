Kilencszáz boszniai hivatalnoknak lehet köze a srebrenicai mészárláshoz

A boszniai Szerb Köztársaság csaknem kilencszáz olyan boszniai szerb személy nevét tartalmazó listát adott át az ügyészségnek, akiknek közük lehetett a srebrenicai mészárláshoz. Ez volt a Jugoszlávia területén dúló háborúk alatt elkövetett egyik legsúlyosabb bűntény.

Egy boszniai szerb kormánybizottság 892 olyan személyt - önkormányzati hivatali alkalmazottakat, valamint a boszniai Szerb Köztársaság és a boszniai államközösség közigazgatásában dolgozókat - azonosított jelentésében, akiknek közük lehetett a srebrenicai mészárláshoz - közölte csütörtökön a Banja Luka-i kormány szóvivője. "A bizottság jelentését átadtuk a boszniai szerb ügyészségnek és a nemzetközi közösség főképviselője, Lord Paddy Ashdown hivatalának" - tette hozzá a szóvivő, aki a boszniai szerb kormány nevében reményét fejezte ki, hogy e gesztus "hozzájárul a bizalom légkörének helyreállításához Boszniában".

A New York Times szerint a listán szereplő nevek és pozíciójuk nem kerültek nyilvánosságra. Emberi jogi szervezetek úgy vélték: a tömegmészárlásban érintett hivatalnokok nagy száma azt mutatja, hogy még annál is többen lehetnek olyanok, akik különféle háborús bűncselekményekben érintettek és jelenleg is hatalmon vannak.

"A hatalomban lévő pártok, különösen a Szerb Demokratikus Párt arra számított, hogy a srebrenicai vérengzésről a világ elfelejtkezik"- idézte a lap Branko Todorovicot, a Helsinki bizottság Banja Luka-i, a boszniai Szerb Köztársaság közigazgatási központjába delegált  tagját.

A boszniai szerb hatóságok hosszú ideig tagadták a biztonsági erők által Srebrenicán elkövetett népirtás mértékét. A boszniai szerb kormány nemzetközi nyomásra egy 2004 decemberében közzétett jelentésében ismerte el, hogy a boszniai szerb erők csaknem 8 ezer boszniai muzulmánt öltek meg az 1992-től 1995-ig dúló háború végén a kelet-boszniai Srebrenicában. A srebrenicai népirtás része volt a Bosznián belüli tisztán szerb állam létrehozására irányuló etnikai tisztogatásnak.

Pénteken indult Hágába Ljubomir Borovcanin boszniai szerb rendőrtábornok, akit Hága a srebrenicai népirtásban való bűnrészességgel, erőszakos kitelepítéssel, a háborús törvények és szokások megsértésével vádol - írta az MTI. Borovcanin három hónap alatt a kilencedik - tavaly október óta a tizenegyedik - szerb nemzetiségű vádlott, aki önként feladja magát Hágának, de még így is 13 olyan feltételezett háborús bűnös maradt, akiknek kiadatását Belgrádtól, illetve Banja Lukától várja a hágai ügyészség. Közöttük a legkeresettebb Radovan Karadzic volt boszniai szerb elnök és Ratko Mladic egykori hadseregparancsnok, akiket a srebrenicai népirtás fő felelőseinek tartanak.