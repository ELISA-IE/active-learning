Bin Ladennel vágnának vissza Baszajevért az oroszok

Az egész orosz közéletet felbolygatta az amerikai ABC televízió Samil Baszajev csecsen terroristavezérrel készített interjúja. Az orosz külügy amerikai diplomatáknál tiltakozott, a hadügy pedig bojkottálja az amerikai csatornát a beszélgetés közreadása miatt. Orosz újságírók bosszúból Oszama bin Ladennel készítenének interjút és leadnák. 

Diplomáciai bonyodalmat okozott az USA és Oroszország között, hogy az amerikai ABC News hírtelevízió interjút sugárzott Samil Baszajev csecsen terrorista vezérrel. Ezután az orosz védelmi minisztérium - a pravda.ru értesülései szerint - megfosztotta akkreditációjától a televíziót. A BBC News vasárnap még azt közölte, hogy az akkreditációt nem tagadták meg az ABC-től, csupán a tárca munkatársainak tiltották meg, hogy nyilatkozzanak a tévéseknek.

Szergej Ivanov orosz védelmi miniszter közölte, hogy az amerikai csatorna ezután "persona non grata"-nak számít a tárcánál. "Soha nem adunk interjút egyetlen munkatársának sem" - idézte a Pravda Ivanovot, aki szerint "mélységesen felháborodtak" az ügy miatt. Ivanov hozzátette, hogy már utasította a tárca sajtóosztályát, hogy tiltsák meg az orosz hadsereg összes tagjának, hogy nyilatkozzanak az ABC News munkatársainak. 

Az amerikai televízió július 29-én adta le a kérdéses interjút a számos, oroszok elleni terrorista támadás kitervelőjének és szervezőjének tartott Baszajevvel, akivel egy orosz újságíró, Andrej Babickij beszélgetett csecsenföldi rejtekhelyén. A hadúr az interjúban egyebek mellett igyekezett elhárítani minden felelősséget a beszlani túszdrámával kapcsolatban. Baszajev a beszélgetésben terroristának nevezte magát, de közölte, hogy az oroszok is azok. A hadúr fejére 10 millió dolláros vérdíjat tűzött ki az orosz kormányzat. 

Ivanonon kívül számos orosz politikus felháborodottan reagált az interjúra, hevesen kritizálva a tévét, hogy le merte adni. Pénteken Moszkvában az orosz külügy berendelt egy vezető amerikai diplomatát, akinek kifejezték "mély felháborodásukat". Az orosz külügyi szóvivő "botrányosnak" nevezte az amerikai újságírók akcióját, különösképp a közelmúltbeli londoni és egyiptomi merényletek fényében, ugyanakkor a tárca közölte, nem terveznek a védelmi minisztériuméhoz hasonló lépést tenni az amerikai tévétársaság ellen. 

Az amerikai diplomácia megértően viseltetett az orosz panaszokkal szemben, a külügyminisztérium közleményében nemzetközi terroristának bélyegezte Baszajevet, akit azonnal letartóztatnának, ha amerikai felségterületre lépne. Az amerikai külügy egyúttal megjegyezte azt is, hogy többször figyelmeztették már az amerikai újságírókat: ne adjanak megszólalási lehetőséget a terroristáknak, nehogy azok titkos jelekkel üzenjenek társaiknak a tévén keresztül.

Eközben orosz újságírók jelezték, ha az amerikaiak Baszajevvel készített interjút sugároznak, akkor ők Oszama bin Ladent keresik fel. Az amerikai kormány ugyanis korábban arra kérte az amerikai újságírókat: lehetőleg ne adjanak közre bin Ladennel készített interjúkat. A Komszomolszkaja Pravda munkatársai azt állítják: az al-Kaida vezére már meg is ígérte nekik, hogy minden kérdésükre válaszol. Azt ugyanakkor még nem tudni, hogy mikor teszik közzé a bin Laden-interjút Oroszországban.