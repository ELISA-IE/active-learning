Svájciak tettek ajánlatot az Antennára

Kedden lezárták az Antenna Hungária Rt. többségi részesedésének magánosítását. A többségi részvénycsomagért ugyanis a versenyhatósági jóváhagyások után a svájci Swisscom Broadcast AG kifizette a közel 47 milliárd forintos vételárat. A cég napokon belül nyilvános ajánlatot tesz részvényenként 5 250 forintért.

A vevő Swisscom Broadcast AG a 46,75 milliárd forintos vételárból az ÁPV Rt. 73,713 százalékos részvénycsomagjára eső, több mint 45,95 milliárd forintos összeget utalta át a vagyonkezelőnek, a többi pénzt pedig a Forrás Rt kapta az 1,2871 százalékos részvénycsomagja után. Ezzel a svájci Swisscom műsorszóró cége meghatározó többségi tulajdonrészt szerzett a magyar tőzsdei társaságban.

A hatalomátvételt követőn távozik az elnök posztról Lévay Örs, helyét várhatóan Jürg Rötheli, veszi át, aki kedden azt is bejelentette, hogy a magyar törvényi szabályoknak megfelelően 15 napon belül a Swisscom nyilvános ajánlatot tesznek részvényenként 5 250 forinton. A társaság vezérigazgatói posztját László Géza megtarthatja. Az 5 250 forintos ár megfelel a privatizációs árnak.

Az Állami Privatizációs és Vagyonkezelő Rt. 2005. április 11-én nyilvános, kétfordulós pályázatot hirdetett az Antenna Hungária Magyar Műsorszóró és Rádióhírközlési Rt. 75 százalék plusz egy szavazati jogot megtestesítő részvénycsomagjának értékesítésére. A pályázat első fordulójában, 2005. május 11-én 10 ajánlattevő adott be előzetes ajánlatot, melyek közül a szakmai értékelést követően, és a beadott előzetes árajánlatok figyelembevételével hat, a szakmai elvárásoknak megfelelő ajánlattevő közül választották ki azokat, akik részt vehettek a pályázat második fordulójában.

Végül július 15-én három cég adott be végleges ajánlatot. A pályázat második fordulójában az érvényes ajánlatok közül a részvényekért megajánlott vételár alapján került kiválasztásra a tender nyertese, a Swisscom Broadcast AG. A svájci szakmai befektető 46,75 milliárd forintot ajánlott az AH meghatározó többségi részesedéséért.