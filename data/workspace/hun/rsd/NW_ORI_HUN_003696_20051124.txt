Birtokfejlesztési kölcsön a Földhitelbanktól

A Földhitel- és Jelzálogbank Rt. december 1-től birtokfejlesztési kölcsönt kínál - jelentette be Gyuris Dániel vezérigazgató. Az új hitelkonstrukció megkönnyíti a kisbirtokok bővítését.

A kölcsön a legalább 1 hektár területű - szántó, gyümölcsös, szőlő, valamint gyep művelési ágú termőföld megvásárlásához vehető igénybe, összege 1- től 50 millió forintig terjedhet, de nem haladhatja meg a fedezetül felajánlott ingatlan hitelbiztosítéki értékének 60 százalékát. A futamidő 5-20 év lehet, két év türelmi idővel. 

A kölcsön kamata ötéves kamatperiódus esetén évi 7,85 százalék, tízéves kamatperiódusnál évi 7,8 százalék. A kamat nem haladhatja meg az öt-, illetve tízéves államkötvények szerződéskori átlagos hozamának 1,75 százalékponttal növelt mértékét. A teljes hiteldíjmutató egy 20 éves futamidejű, 5 millió forintos kölcsön esetén, 37 500 forintos értékbecslési díj figyelembe vételével, ötéves kamatperiódusnál 10,73-10,77 százalék, tízéves kamatperiódusnál 10,67-10,71 százalék. 

A hitel futamidejére, de legfeljebb 20 évre a ténylegesen megfizetett kamat 50 százalékának megfelelő mértékű, állami kamattámogatást lehet igénybe venni. Az állami kamattámogatás 18 milliárd forintos hitelösszegig áll rendelkezésre, ennyit a jelzálogbankok, Gyuris Dániel szerint, a jövő év első félévében kihelyeznek.