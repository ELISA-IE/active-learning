Strandolóktól, lufitól félti a lelkeket a plébános

Egy készülő élménymedence volt az utolsó csepp a pohárban az újszegedi katolikus egyházközség számára, most már mindenképp költözni szeretnének a strand szomszédságából. A plébános szobájától már eddig is majdnem karnyújtásnyira voltak a fürdőzők, és attól tart, hogy az új medencével a zaj és forgalom tovább növekszik majd. 

Már eddig is olyan volt az újszegedi katolikus egyházközség, mintha egy strand kellős közepén lennének: a fürdőzők szinte karnyújtásnyira lubickolnak a plébános ablakától, nemrégiben egy luftballonos is a szomszédságukba költözött - tudtuk meg Kiss Imre plébánostól. A strand legújabb szolgáltatása egy élménymedence lesz, ennek a működését már semmiképp nem szeretnék megvárni, elköltöznének a szórakoztató park központjából.

Nagyobb lesz a forgalom, zajos csúszdákat, szirénákat telepítenek ide, miközben itt lelki oktatás folyik, sokan járnak ide hittanra, itt tartjuk a házasoktatást is, forgalmas hitéleti központról van szó - mondta az [origo]-nak Kiss Imre plébános. Az egyházközségen úgy vélik, hogy az élményfürdő megnyitásával ellehetetlenülne a munka a plébánián. Szerintük ugyanis az élményfürdő megnyitásával a közösségi, lelki életükben és oktatási munkájukban olyan törés következik be, mely hátrányosan érint majd több mint tízezer hívő katolikust Újszegeden.

Az újszegedi római katolikus egyházközség tiltakozó levelet küldött a polgármesteri hivatalnak, és azt kérik, költözhessenek vissza a templom mellé, arra a területre, ami régen is az egyházé volt. Alkalmas épület jelenleg nem áll ott, de számításaik szerint másfél év alatt minden elkészülhetne. A polgármester válaszlevelében azt kérte az egyházközségtől, hogy ne akadályozzák a 300 millió forintos beruházás megépítését. Az ügyben a megyei közigazgatási hivatal fog dönteni.