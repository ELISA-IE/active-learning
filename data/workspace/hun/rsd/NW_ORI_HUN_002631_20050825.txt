Kevesebb reklám jut a rádióknak

Válságba sodródhatnak a hazai kereskedelmi rádiók. Szinte valamennyi állomás veszített reklámbevételéből az év első felében - számol be a Világgazdaság. Az egyébként is túlzsúfolt rádiós piacon hosszú távon koncentráció várható, a Deejay viszont már a közeljövőben megszűnhet.

Reklámbevétel csökkenés okozza a legtöbb kereskedelmi rádió válságát. A Magyar Reklámszövetség adatai szerint a tavaly nettó 154,7 milliárd forintos reklámtortából a rádiók összesen 12,5 milliárddal részesedtek. Szakértők szerint a hazai rádiós piac túlzsúfolt, több mint 160 adó működik. A médiatörvény értelmében 300 ezer forintért ma bárki kerestethet frekvenciát, amelyre aztán az ORTT pályázatot ír ki. A rádiós reklámköltés visszaesése miatt értelemszerűen csökkentek az árbevételek, emiatt több kisebb rádióüzemeltető bajba kerülhet a telített piacon. 

Az összes rádióadó - a Juventus, a Sláger és a Rádió 1-hálózat kivételével - kevesebb reklámspotot tudott értékesíteni az első félévben 2004 hasonló időszakához viszonyítva. A fővárosi rádiók közül a Roxy esetében a legnagyobb a visszaesés, mintegy 70 százalék, de a Danobiuson is kevesebb lett a reklám.

A Juventus, a Sláger és a Rádió 1-hálózat ugyanakkor növekedett. A tavaly rekordévet záró Sláger ugyanakkor növekvő hallgatottságának és kereskedelmi politikájának következtében január és június között is jóval az átlag felett, 16,3 százalékkal növelte árbevételét az előző év hasonló időszakához képest. Ugyanakkor a második fél évben a bővülés ütemének csökkenésére számítanak. A rádiós piac pangása érinti a tavaly a második legnagyobb növekedési ütemet produkáló Juventust is: az idén legfeljebb 4-5 százalékos bővüléssel számolnak.

Piaci hírek szerint a Deejay rádió rövidesen megszűnhet, viszont egyelőre kérdés, hogy lesz-e jogutód, avagy teljesen eltűnnek-e. A Budapesten két és fél éve fogható rádió az olasz Gruppo Espresso tulajdonában van, amely Olaszországban jelentős médiacégnek számít: a rádiók mellett a többi között napilapokat és magazinokat ad ki. A szaksajtó értesülése szerint, a cég a médiaügynökségeket már tájékoztatta, hogy ne tervezzenek az adóra kampányokat. A rádió értékesítése már korábban felmerült, úgy tudjuk, akkor a piac több nagy szereplője is érdeklődött a Deejay iránt. 