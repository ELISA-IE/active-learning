Lestrapált kocsikkal járnak a magyarok

Évente 72 kiló húst, 33 kiló cukrot és 300 tojást eszünk meg. Majdnem 15 ezret költünk cigire, tízezret pedig édességre. Sok ezren járnak még mindig öreg Ladákkal és Trabantokkal. Tavaly rekordot döntött a hármasikrek száma, az óvodások leggyakoribb betegsége pedig a lúdtalp volt - többek között ez derül ki a KSH legfrissebb Statisztikai Évkönyvéből, amely azt írja le számokkal, milyen volt Magyarország 2004-ben.

2004-ben kétszer annyi motorbiciklit vettek, mint egy évvel azelőtt. Autó- és motorbalesetben 1426-an haltak meg egy év alatt. Munkabalesetben mindössze 163-an haltak meg. A KSH adataiból ezenkívül például az is kiderül, hogy tavaly a csomagküldő kiskereskedelem bővült, ez az ágazat 57 százalékkal növekedett. A 2004-es öszefoglaló Statisztikai Évkönyv szerint a csecsemőhalandóság még sohasem volt ilyen alacsony (6,6 ezrelék), nőtt az átlagos élettartam is. Ennek ellenére csökkent a népesség. Kevesebben házasodtak (44 ezren), de kevesebben is váltak el (25 ezren).

100 lakásra 138 tévé jutott

Egy ember 2004-ben körülbelül hetvenkét kiló húst, harminchárom kiló cukrot és 297 tojást evett meg. Cigarettára csaknem 15 ezret költöttünk, édességre tízezret, gyümölcsre pedig kevesebb mint nyolcezret a KSH adatai szerint. Eközben a bruttó átlagkereset 145 ezer forint volt. Átlagosan ötször voltunk orvosnál, és tizenhat vényt váltottunk ki. A családok bevételeik negyedét költötték élelmiszerre. Száz lakásban átlagosan 138 színes tévé volt és125 mobiltelefon.

Száz lakásra ötven autó jutott. A legtöbb Opel márkájú volt, ezek átlagosan 9 évesek. Még használatban van 250 ezer Lada és 125 ezer Trabant is, ezek a kocsik átlagosan több mint tizennyolc évesek voltak.

Rekordot döntöttek a hármasikrek

A népesség folyamatosan csökken. Tavaly januárban 10 millió 117 ezren, egy évvel később már csak 10 millió 98 ezren éltek Magyarországon. Ugyanakkor többen születtek élve és kevesebben haltak meg, mint 2003-ban. Tovább is élünk, mint korábban: a férfiak várhatóan 68 és fél, a nők pedig csaknem 77 évig élnek. A halálozások fele szív- és keringési rendszerek rendellenessége miatt következik be. A daganatos megbetegedések a halálozás negyedéért felelősek, harmadik helyen pedig az emésztőrendszer megbetegedései szerepelnek (7 százalék). Tavaly 2742-en lettek öngyilkosok. 

Az ország lakosságának harminc százaléka nyugdíjas. Az egyre kevesebb fiatal és egyre több idős állampolgár aránya különösen a nőknél szembetűnő: a nők több mint fele negyvenéves vagy idősebb.

A gyerekekre vonatkozó adatok is érdekesek: a babák 34 százaléka házasságon kívül született - öt évvel ezelőtt még csak 29 százalék volt ez az arány. Az anyák közül másfél százalék negyven év feletti, több mint egy százalék pedig tizenhét évesnél fiatalabb volt 2004-ben. Tavaly több mint 52 ezer terhességmegszakítás történt - ez hétezerrel kevesebb, mint 2000-ben. A hármasikrek rekordot döntöttek: 64-szer született három csecsemő egy helyett. Ilyen az elmúlt negyvenöt évben nem fordult elő.

Több lett a munkanélküli

A munkanélküliség 5,9 százalékról 6,1 százalékra nőtt 2004-ben. Szorosan összefügg ezzel az iskolázottság: azok közül, akiknek van munkájuk, kevesebb mint fél százalék nem végezte el a nyolc általánost (a munkanélkülieknél ugyanez 2,4 százalék). A dolgozók csaknem 21 százaléka egyetemet vagy főiskolát végzett, de a munkanélkülieknél ez csak 7,5 százalék.