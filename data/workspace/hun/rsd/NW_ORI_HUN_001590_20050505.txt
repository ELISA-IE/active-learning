Pénzcsokrot kapnak idén a ballagók

Bankjegyekkel megtűzdelt virágcsokor lesz idén a menő - mondják a virágosok. A legtöbb középiskolában pénteken tartják a ballagást, a virágkötők már most ki sem látszanak a munkából. A ballagás után már csak egy hétvége választja el a diákokat az érettségitől, hétfőn magyar nyelv és irodalomból tesznek vizsgát.

Néhány évvel ezelőtt szinte minden ballagó fiú zöldségekből összeállított csokrot kapott, a lányok virágai közé pedig plüssfigurát kötöttek a virágosok. Idén a csokival és a bankjegyekkel megtűzdelt virágcsokor lesz a menő - mondták virágkötők az [origo]-nak. A szülők mondják meg, hogy mennyi pénz legyen benne - általában 2-3 ezer forint - és ezt kis címletekben, kétszázasokban, ötszázasokban kötik bele. Tölcsért formálnak a bankjegyekből, celofánt tekernek köré és így tűzik a virágok közé. A virágboltok már tele vannak megrendeléssel, a legtöbben holnap már csak a kész csokorért mennek. Átlagban 2-3 ezer forintból jön ki egy csokor, de előfordul 8-10 ezer forintos is - mondta az [origo]-nak egy XI. kerületi virágkötő. Aki csak későn kap észbe, a piacokon 100-300 forintért juthat hozzá egy szál rózsához.A legtöbb középiskolában pénteken tartják a ballagást, az érettségi pedig hétfőn kezdődik magyar nyelv és irodalommal. A nemzetiségi és két tanítási nyelvű iskolákban azonban már pénteken elkezdődik az érettségi, a diákok idegen nyelvekből tesznek írásbeli vizsgát. Az idei végzősök az elsők, akik már a kétszintű rendszerben érettségiznek, választhatnak a közepes vagy emelt szintű érettségi közül, mely pótolja majd a felsőoktatási felvételit is. A tavaly írt próbaérettségin a magyar ment a legrosszabbul, a diákok 6 százaléka nem érte el a követelmények 10 százalékát sem. Idei újítás az is, hogy a végzősök már nem a televízióból értesülnek a tételekről, hanem előre elkészített feladatlapon kapják meg a feladatokat. A vizsga napjáig egy páncélszekrényben őrzik a tételeket az iskolákban. A vizsgák kedden a matematika, szerdán a történelem írásbelikkel folytatódnak. A megoldásokat a Magyar Televízió este ismerteti, illetve másnap a szaktárca honlapjára is kikerülnek.