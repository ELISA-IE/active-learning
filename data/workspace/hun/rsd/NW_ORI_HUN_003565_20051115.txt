A gyerekeket sújtja a szegénység Oroszországban

A gyermekek után járó támogatások sürgős emelésére szólította fel az orosz kormányt az UNICEF. Az ENSZ gyermekjóléti szervezete szerint Oroszországban főleg a többgyermekes családok szenvednek a szegénységtől, mivel többségük kívül került a szociális juttatások rendszerén. Ha az orosz kormány vezetése eleget tesz felszólításuknak, a népesség 8,5 százaléka emelkedhet ki a szegénységből - állítják.

Az oroszországi szegények java részét gyermekes családok teszik ki. Ha egy családban egy gyermeknél több van, akkor több mint ötven százalékkal nagyobb az esély arra, hogy szegény sorsú családról van szó - derül ki az UNICEF jelentéséből, melyet Moszkvában mutatnak be kedden.

Maria Calivis, az UNICEF közép- és kelet-európai regionális igazgatója szerint "nincs rá ok, hogy az Orosz Föderációban élő gyermekek szegények legyenek... Az erőteljesen fejlődő gazdaság és a gyermekek csökkenő számának köszönhetően Oroszország megengedhetné magának, hogy megóvja a gyerekeket a szegénységtől. Csakhogy a jelenlegi politika következtében a szegénység egyre nagyobb mérteket ölt körükben" - mondta el Moszkvában, ahol kedden délelőtt mutatták be a "Gyermekszegénység Oroszországban: Aggasztó folyamatok és politikai lehetőségek" című tanulmányt. 

A dokumentumból kiderül, hogy az oroszországi családok java része nem kap szociális támogatást. Az elvált szülők vezette háztartások több mint 80, a nagycsaládoknak pedig több mint 60 százaléka a szociális juttatások rendszerén kívülre került. 1991-ben az anyasági segélyek és a családi pótlékok még az összes szociális juttatás 77, 2003-ra már csupán 32 százalékát tették ki. Ráadásul a 122-es számú szövetségi törvény a hatalmat a régiók vezetésére bízta, így sok, gazdaságilag nehéz helyzetben lévő térségben még tovább nőtt a szegény sorsú gyerekek száma.

Az UNICEF szerint kérdéses, hogy azok a térségek, amelyekben eddig is nagy volt a szegénység, hogyan tudják előteremteni a gyermekek után járó juttatásokhoz szükséges forrásokat. A szervezet felszólította az orosz államot, hogy nagyságrendekkel több pénzt fektessen a gyerekekbe, és több javaslatot is tesz, miként lehetne a szegény sorsú kiskorúak helyzetén javítani.

Az UNICEF szerint rövid távon az segítene, ha a gyermekek után a családoknak járó támogatást a létminimum 25 százalékában, a minimálbért pedig a létminimum 50 százalékában határoznák meg. Egy ilyen intézkedés 4 százalékkal csökkentené a szegénységet a szervezet számításai szerint. A másik javaslat hosszabb távra szól. E szerint a következő három évben a minimálbért a létminimum szintjére kellene felhozni, a gyermekek utáni támogatást pedig a létminimum 50 százalékára. Az UNICEF szerint ezzel a két intézkedéssel az orosz népesség 8,5 százalékát - többségében gyermekes családokat - lehetne kiemelni a szegénységből. 