Lebukott a penészes bejgli

Nagydarab dióhéjat és kődarabot is találtak a fogyasztóvédők az idei bejglikben, de olyan rúddal is találkoztak, ami teljesen penészes volt. A címkézés is hiányos sok gyártónál, előfordulhat például, hogy a bejglit sertészsírral készítik, de erről a vevőt nem tájékoztatják. A civil fogyasztóvédők lapja, a Kosár Magazin tesztjében mindössze egyetlen gyártó termékei kaptak kiváló minősítést.

Sokkal több gyenge minőségű diós és mákos bejglivel találkoztak vizsgálataik során a civil fogyasztóvédők, mint jóval vagy kiválóval. A vásárlók körében népszerű üzletekben és cukrászdákban vásárolt bejglik között előfordult olyan, amiben nagy darab dióhéj vagy kődarab volt, de teljesen penészes rúd is került a fogyasztóvédők asztalára.

A Kosár Magazin legújabb számában közzétett tesztből kiderül: a vizsgált nyolc gyártó közül csak egynek - egy külvárosi cukrászdának - diós és mákos termékei érdemeltek kitűnő minősítést. A mákos bejglik közül egyet "nem megfelelő" minőségűnek, egyet pedig "még megfelelő" minőségűnek találtak az Országos Fogyasztóvédelmi Egyesület munkatársai. Két gyártó mákos bejglije kapott közepes minősítést, hármat pedig "jónak" értékeltek. 

A diós bejglik még rosszabbul teljesítettek, itt előfordult olyan rúd is, amit fogyasztásra teljesen alkalmatlannak találtak a fogyasztóvédők, mert a bejgli penészes volt. Ezenfelül egyet "nem megfelelő", négy rudat pedig "még megfelelő" minőségűnek ítéltek. A fent említett kitűnő bejglin kívül egyetlen diós érte el a közepes szintet. 

A bejglik csomagolása többnyire megfelelő volt, a címkézésről ugyanez nem mondható el: néhol ellentmondásos, néhol hiányos volt az összetevőkről szóló információ. Olyan bejglivel is találkoztak a fogyasztóvédők, amelyik disznózsírral készült, ezt viszont a gyártó nem tüntette fel a csomagoláson.