A szokásos emelést várják a Fedtől

A szokásos, 25 bázispontos emelését várják a Fed mai kamatdöntésétől a nemzetközi pénzügyi szereplők. Ugyanakkor sokan gondolják úgy, hogy az amerikai jegybank hamarosan letér a Greenspan elnök által eddig követett, a gazdasági gyorsuláshoz alkalmazkodó politikáról - írja a Világgazdaság.

Az USA jegybankjának szerepét betöltő Fedtől 25 bázispontos kamatemelést várnak a Bloomberg hírügynökség által megkérdezett nemzetközi pénzpiaci szereplők. Ha a Fed ismét emel, az zsinórban a tizenharmadik 25 bázispontos kamatemelés lesz az USA-ban.

Több elemző szerint azonban a Fed hamarosan elhagyja a Greenspan elnök által eddig követett, a gazdasági gyorsuláshoz alkalmazkodó politikát, mert a négy százalékos alapkamat egyre nyilvánvalóbban az infláció letörésére szolgál. Az óvatos lépegetés helyett lehetséges, hogy célinflációt tűz ki magának az amerikai jegybank. A Bloomberg hírügynökség által megkérdezett amerikai nagyvállalatok 4,75-5 százalékos alapkamatot várnak júniusra.