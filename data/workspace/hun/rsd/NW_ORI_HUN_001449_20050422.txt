60 ezer év börtönt adnának a spanyol al-kaidásoknak

Összesen 24 ember áll bíróság elé a következő hónapokban Madridban, a legnagyobb európai al-Kaida-perben. A per pénteken indult, a három fővádlott meghallgatásával. Őket a 2001. szeptember 11-i terrortámadások miatt akarják elmarasztalni, mivel segítették a merényletek elkövetőit és kitervelőit. Az ügyészek fejenként 60 ezer év börtönt kérnek rájuk.

Szigorú biztonsági intézkedések közepette kezdődött pénteken Európa legnagyobb al-Kaida-pere Madridban. Összesen 24 embert állítanak bíróság elé a következő hónapok során, akiket azzal vádolnak, hogy kisebb-nagyobb mértékben részt vettek a 2001. szeptember 11-i Egyesült Államok ellen elkövetett terrortámadások megszervezésében, kitervelésében, vagy csak segítettek a szervezőknek. A perek a madridi Casa de Campo kiállítási központ egy külön erre az alaklomra felkészített épületében folynak.

Pénteken hárman álltak a bíróság elé. A fővádlott a 42 éves Immad Eddin Barakat Jarkasz, egy szíriai származású használtautó-kereskedő, akit Abu Dahdah néven is emlegetnek. Jarkaszt 2001 novemberében tartóztatták le al-Kaida-sejt vezetése miatt, amely anyagi és szállítási támogatást nyújtott a szeptember 11-i támadások kitervelőinek. A vádirat szerint ő és a marokkói Drissz Csebli 2001 júniusában egy találkozót szerveztek, amelyen állítólag részt vett maga Mohamed Atta, a támadások egyik kulcsfigurája is. Jarkasz tagadja a vádakat, védője szerint ártatlanságát mi sem bizonyítja jobban, mint hogy az Egyesült Államok nem kezdeményezte kiadatási eljárását. 

A harmadik vádlott, Gasszúb al-Abras Gajlún a vádlók szerint lefilmezte a Világkereskedelmi Központot, és más amerikai célpontokat. A felvételeket állítólag átadták "az al-Kaida operatív tagjainak, és előzetes információként szolgáltak az ikertornyok elleni támadáshoz" - áll a vádiratban.

Az ügyészség főként telefonbeszélgetések felvételeit kívánja felhasználni bizonyítékként. Ezek azonban kódolt nyelven folytak, így értelmezésük kissé nehézkes. Az egyik felvételen, amely hetekkel a támadások előtt készült, például egy londoni férfi hívja Abu Dahdahot, és így szól hozzá: "felvágták a madár torkát", beléptek a "repülés területére", és "jó jegyeket szereznek". 

60 ezer év

Az ügyészek minden egyes, a támadások következtében elhunyt ember után 25 év börtönt kérnek a három főbb vádlottra. A támadásokban több mint 2000-en vesztették életüket, így összesen több mint 60 ezer év börtönnel fenyegetik őket. A spanyol törvények értelmében ugyanakkor 40 évnél hosszabb börtönbüntetés nem szabható ki.

A többi 21 személyt terrorizmussal vádolják, de nem szeptember 11-ével kapcsolatban. Közöttük van Tajszír Alúni, a katari al-Dzsazíra hírtelevízió egyik munkatársa, aki magával Oszama bin Ladennel készített interjút a támadások után. Őt azzal vádolják, hogy egy afganisztáni kapcsolatán keresztül pénzt osztogatott az al-Kaida tagjai körében. 

Alúni tagadja a vádakat, szerinte az ellene bizonyítékul szolgáló arab nyelvű telefonbeszélgetéseket rosszul fordították le, és még rosszabbul értelmezték a rendőrök. 

A vádlottak ahhoz a 41 fős társasághoz tartoznak, akik ügyében Baltasar Garzón terrorizmusellenes bíró indított eljárást. Garzón szerint Spanyolország kulcsfontosságú bázisa volt a New York és Washington elleni támadásokban részt vevő terroristáknak, akik közül többen is itt rejtőzködtek és kaptak különböző segítséget a merényletek előtt, illetve többeket itt toboroztak. 

A 41 gyanúsított között 17 olyan személy van, akiket nem sikerült bíróság elé állítani, például Oszama bin Laden és az al-Kaida több vezetője. A spanyol törvények nem teszik lehetővé, hogy valaki ellen távollétében induljon eljárás. A vádlottak közül két brit állampolgárságú férfit nem adtak ki a per kezdetéig. 