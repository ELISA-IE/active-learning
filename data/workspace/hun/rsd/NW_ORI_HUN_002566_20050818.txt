Mégsem adják vissza a vizsgadíjat

Bár korábban az Oktatási Minisztérium megígérte, mégsem fizetik vissza a korábban érettségizett, de a felvételi érdekében most is vizsgára kényszerített fiatalok vizsgadíját - tudta meg a Népszabadság. A korábban érettségizetteknek ugyanis fizetniük kellett az újraírt vizsgáért.

Az Oktatási Minisztérium tavasszal ígéretet tett rá, mégsem fizetik vissza a korábban érettségizett, de a felvételi érdekében most is vizsgára kényszerített fiatalok vizsgadíját - értesült a Népszabadság. A korábban érettségizett diákoknak fizetniük kellett ugyanis az újraírt vizsgáért: ha szóbeli és írásbeli is volt, akkor hatezer, csak egy vizsgarész esetén négyezer, az informatika- és az emelt szintű nyelvi érettségiért pedig tízezer forintot. 

A tárca azzal indokolta a régebben érettségizettek fizetési kötelezettségét, hogy a vizsga egy szolgáltatás, amelyet mindenki annyiszor ismételhet, ahányszor csak akar. A későbbiekben az idén érettségizettek is dönthetnek úgy, hogy javítanak jegyeiken, és újra vizsgáznak - ekkor már nekik is fizetniük kell. A tárca szerint nem volna ildomos az adófizetők pénzéből finanszírozni a diákok próbálkozásait. Ennek ellenére márciusban ígéretet tett arra, hogy az újra érettségizők egy részének visszatéríti a vizsgaköltségeket. Azoknak, akik a jogszabályi változások miatt voltak kénytelenek újból érettségizni. 