Népszerűbb a könnyebb érettségi

Az idén érettségizők kétharmada csak középszintű vizsgát szeretne tenni. A legtöbb diák várhatóan angol és német nyelvből, illetve történelemből jelentkezik majd emelt szintű érettségire - írja a Népszabadság.

A több mint 96 ezer idén érettségiző diák kétharmada csak középszintű vizsgát szeretne tenni - derül ki az előzetes, novemberi jelentkezésekből. 30 ezer diák jelezte, hogy legalább egy tárgyból emelt szinten érettségizne. A legtöbben idegen nyelvekből tennének emelt szintű vizsgát: angolból több mint 14 ezren, németből csaknem kilencezren jelentkeztek a nehezebb vizsgára. Ennek egyik oka, hogy az idén még utoljára ki lehet váltani a középfokú, C típusú nyelvvizsgával az érettségit: a nyelvvizsga-bizonyítvány automatikusan emelt szintű jeles érettségi osztályzatot jelent - írja a Népszabadság.

A novemberi jelentkezések még nem kötelezőek, a diákoknak február 15-ig kell végleg eldönteniük, melyik tárgyból milyen szintű vizsgát tesznek. A továbbtanulni vágyóknak a jelentkezési lapjaikat szintén február közepéig kell beadniuk.