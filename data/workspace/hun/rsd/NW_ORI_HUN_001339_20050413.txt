Habsburg Ottó megkoszorúzta Kossuth mellszobrát

Az amerikai magyar szervezetek meghívására egyesült államokbeli látogatáson tartózkodó Habsburg Ottó, a Páneurópai Unió elnöke megkoszorúzta szerdán a washingtoni kongresszus épületében Kossuth Lajos és Raoul Wallenberg mellszobrát.

Az ünnepélyes eseményen jelen volt Tom Lantos, a kongresszus magyar származású képviselője, Simonyi András nagykövet, az Amerikai Magyar Koalíció (HAC) és a Magyar Emberi Jogok Alapítványa (HHRF) és más szervezetek vezetői.

- A történelem közös, a miénk, hozzátartozik mind Ferenc József, mind Kosssuth Lajos. Nem sokan tudják, hogy Kossuth fia Ferenc József nagyon hűséges minisztere volt a magyar kormányban - válaszolta Habsburg Ottó az előadás után arra az újságírói kérdésre, hogyan látja az 1848-49-es szabadságharc vezetőjét, Kossuth Lajost, akinek a mellszobrát aznap megkoszorúzta, és akinek a képe alatt beszélt a washingtoni Kossuth-házban.

Habsburg a nap folyamán a washingtoni Kossuth-házban amerikai magyar és más közép-európai szervezetek vezetőivel találkozott, angol nyelven beszédet mondott és kérdésekre válaszolt. Magyarország sikere érdekében kiemelte a nemzeti egység és szolidaritás szükségességét a legfontosabb kérdésekben. Méltatta a magyar nyelv és a kultúra megtartó és egyesítő, a nemzetet a megrázkódtatásokon átsegítő erejét. A nemzeti kisebbségek jogainak a rendezésére modellértékűnek nevezte a nagyrészt németajkúak lakta olaszországi Dél-Tirolt.

Úgy vélte, nagyon ígéretes Magyarország jövője az Európai Unióban, már csak a kontinensen és a Kárpát-medencében elfoglalt központi földrajzi fekvésénél fogva is. Willy Brandt német szociáldemokrata politikus szavait az integrációra vonatkoztatva hangsúlyozta, hogy összenő, ami összetartozik. Fontosnak nevezte Horvátország európai uniós csatlakozását. Szavai szerint Horvátország ma nehéz helyzetben van, de a bennlévőknek segítenie kell azokat, akik kinn vannak.

Úgy ítélte meg, Oroszország európai uniós tagságának még a felvetését is ki kell zárni, legalábbis addig, amíg Szibéria hozzátartozik. Oroszország ugyanis nagy gyarmattartó állam, olyan mint Anglia vagy Franciaország volt. Az előbbiek túlestek már a gyarmatbirodalom felszámolásának, a dekolonizációnak a fájdalmain.

Törökország EU-felvételét nem tartaná szerencsésnek. Törökország regionális hatalom, és a múltban nagyhatalom volt - mondta a Páneurópai Unió elnöke és hozzáfűzte: "az első világháború utáni rendezés legnagyobb hibája volt, hogy a két nagy közösséget, a törököt és a miénket, szétverték". Utalt rá, hogy a közel-keleti helyet másként alakulhatott volna, ha a török birodalom egyben marad, s megemlítette, hogy Irak is a része volt, addig nem létezett, amíg az angolok és a franciák ki nem találták a kőolaj miatt.

Habsburg Otto washingtoni látogatása során találkozott Colin Powell volt amerikai külügyminiszterrel is.