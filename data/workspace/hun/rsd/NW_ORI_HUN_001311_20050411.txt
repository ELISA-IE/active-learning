Csak kilencvennel lehetne autózni az Unióban

A Nemzetközi Energia Ügynökség azt javasolja, hogy az egész Európai Unióban legfeljebb kilencvennel lehessen autózni, még az autópályákon is. Ezt azzal indokolták, hogy így rengeteg benzint lehetne spórolni. Az EU energiaügyi biztosa, Andris Piebalgs támogatja a felvetést, de a németeknek nem tetszik a javaslat.

Az egész Európai Unióra kiterjedő, maximum 90 kilométer per órás sebességkorlátozásról szóló javaslatot a Nemzetközi Energia Ügynökség találta ki az egyre emelkedő olajárakra hivatkozva. "Személy szerint támogatom az ötletet" - nyilatkozta a Die Weltnek Andris Piebalgs eneriaügyi biztos, miután az energiaügynökség előállt az ötlettel. Hozzátette: "Németországban például helyenként 200 kilométer per órás sebességgel száguldoznak az autópályákon, és ezzel természetesen rengeteg benzin fogy".

Az energiaügyi biztos ugyanakkor nem illetékes a kérdésben, így a bizottság elé nem tudja benyújtani a javaslatot, de azt szeretné, ha azt az EU különböző fórumain megvitatnák. A Nemzetközi Energia Ügynökség azt követően állt elő az ötlettel, hogy a héten ismét rekordárat ért el az olaj, és egyesek szerint a világ "olaj-sokkal" néz szembe, amit csak az árak folyamatos növekedésével lehetne kivédeni. Ha bevezetnék a drasztikus sebességkorlátozást, a szervezet szerint sokkal kevesebb benzin fogyna, ami azon túl, hogy olajat lehet vele megspórolni, a zajszint és a környezetszennyezés csökkenését is eredményezné.

A tagországok hevesen ellenzik az ötletet, közülük is elsősorban Németország. Németország ugyanis az egyik azon kevés EU-tagországok közül, ahol nincs általános sebességkorlátozás - írta az EUobserver. Tavaly több német politikus is felvetette, hogy szükség lenne sebességkorlátozás bevezetésére, ám a kormány az utolsó pillanatban végül elállt a szándékától. Az EU német politikusai szerint a 90 kilométeres limit "érzelmi sokkot" okozna a németek számára. A legtöbb uniós tagországban 110-130 kilométeres sebességhatárokat szabnak az autópályákon.