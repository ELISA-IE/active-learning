A síita szövetség győzött Irakban

A síita pártokat tömörítő Egyesült Iraki Szövetség (UIA) győzött az iraki választásokon. Második helyen a kurdok végeztek, míg az amerikaiak által támogatott Ijád Allávi iraki kormányfő nevével fémjelzett Iraki Lista csak a harmadik lett. A győztes szövetség valószínűleg koalícióra lép majd a kurdokkal, akik megkaphatják az elnöki posztot.

Vasárnap ismertették a január 30-án tartott iraki választások végeredményét. Az előrejelzéseknek megfelelően a sííta pártokat tömörítő Egyesült Iraki Szövetség (UIA) végzett az első helyen, a szavazatok közel felét megszerezve. A szövetségnek így 132 mandátum jut a 275 fős alkotmányozó nemzetgyűlésben. A második legtöbb képviselőt - 71-et - a két vezető kurd párt szövetsége küldheti az nemzetgyűlésbe. Az amerikaiak által támogatott Ijád Allávi iraki kormányfő nevével fémjelzett Iraki Lista lett a harmadik, a tömörülés 38 képviselőt küldhet. A vasárnap kihirdetett eredményeket három napig lehet megtámadni, utána hivatalosan is kihirdetik. 

A BBC információi szerint a győztes síita szövetség már napokkal ezelőtt koalíciós tárgyalásokat kezdett a kurdokkal, akik elképzelhető, hogy megkapják az elnöki posztot. A BBC információi szerint a következő idők legnehezebb feladat az lesz, hogy bevonják az Irakra váró alkotmányozási folyamatba a választások abszolút veszteseit, a volt diktátort, Szaddám Husszeint támogató szunnitákat. Néhány szunnita vezető - félretéve az előítéleteket - már jelezte, hogy pártjával hajlandó részt venni az alkotmányozási folyamatban, amely a megválasztott parlament első feladata lesz. Olyanok is jelentkeztek alkotmányozónak, akik bojkottálták a szavazást. "Úgy gondolom a részvételünk sokat lendítene a biztonsági helyzeten, azzal, hogy minden pártot bevonunk Irakban" - véli Amar Vadzsid, a legnagyobb szunnita párt, az Iraki Iszlám Párt vezetője.

További problémát okozhat, hogy Ali al-Szisztáni nagyajatollah tekintélye egyelőre összetartja a sííta pártokat tömörítő Egyesült Iraki Szövetséget, de a síita jelöltek fele nem kötődik pártokhoz, meglehetősen képlékeny tömeget alkotnak. "Be kell betonoznunk a listát, hogy ne hulljon szét" - nyilatkozta Adnan Ali, az egyik vezető síita párt, a Dava első embere.

A részvételi arány a választásokon 60 százalék körüli volt - körülbelül 8 millió ember szavazott -, a CNN szerint még az erőszak által leginkább érintett szunniták lakta területeken is a vártnál többen voksoltak.