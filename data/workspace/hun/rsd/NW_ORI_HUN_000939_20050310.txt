Százezrekért biztathatnak az orvosok a fogmosásra

Egyelőre egyetlen pályázat sem érkezett az Egészségügyi Minisztérium betegségmegelőzési programjára. Az erre a célra elkülönített, összesen közel 900 millió forintra háziorvosok pályázhatnának olyan programokkal, melyek segítségével például sportolásra ösztönöznék betegeiket vagy segítenének leszokni a dohányzásról.

Egyetlen pályázat sem érkezett az Egészségügyi Minisztérium február 25-én kiírt betegségmegelőzési programjára. A háziorvosoknak még tíz nap áll rendelkezésükre, hogy pályázatukat elkészítsék. A kiírás szerint az orvosoknak olyan programokat kellene kidolgozniuk, melyekkel például sportolásra ösztönzik betegeiket, segítenek leszokni a dohányzásról, illetve növelnék a szájápolás hatékonyságát. Kisebb településeken még az is elképzelhető, hogy a háziorvos maga állna egy sportolással kapcsolatos kezdeményezés élére - tudtuk meg az Országos Egészségbiztosítási Pénztár munkatársától. 

A háziorvosoknak nem elég szóban tanácsot adni a betegeknek, az állapotfelmérésről és az életmódbeli tanácsokról is írásos anyagot kellene adniuk, valamint a számítógépes nyilvántartást is vezetniük kell. A kiírás szerint a pályázatban szerepelnie kell annak, hogy elsősorban kiket céloznának meg a programmal és milyen tömegkommunikációs eszközöket vennének igénybe a tájékoztatáshoz. Az orvosok egy részét feltehetően a sok adminisztráció riasztja el a pályázattól. A tenderre összesen 885 millió forint áll rendelkezésre, ennyit oszthatnak szét, amennyiben lesz jelentkező.

Az Országos Egészségbiztosítási Pénztár gyógyító-megelőző ellátási főosztályának helyettes vezetője szerint természetes, hogy még nincs jelentkező, mert a pályázat megírása mellett különböző igazolásokat (például az APEH-től) is be kell szerezniük az orvosoknak. A pályázók március 21-én éjfélig adhatják a postára a jelentkezésüket - mondta az [origo]-nak Kőrösi László. A pályázók praxisonként 600 ezer forintra számíthatnak, ennek az eloszlásáról részletes tervet kell készíteniük, ebben szerepelhet a háziorvos plusz bérköltsége is.