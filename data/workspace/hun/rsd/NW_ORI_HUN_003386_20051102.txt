Újabb ázsiai befektetők jöhetnek

Mintegy 132 milliárd forintot költ dunaújvárosi beruházására a Hankook - közölte az ázsiai útjáról visszatért Kóka János. A gazdasági tárcavezető további 54 milliárd forintnyi befektetésről is tárgyalt, egyebek mellett a Sonyval és a Toshibával.

A Hankook hétfőn jelentette be, hogy Dunaújváros mellett építi meg kelet-közép-európai abroncsgyárát. Az üzem a tervek szerint már 2007-ben megkezdi a termelést, igaz, teljes kapacitását csak 2010-re éri el. Termelése évi tízmillió gumiabroncsot tesz majd ki. A beruházás az első ütemben közvetlenül 1500, hosszabb távon pedig mintegy 3000 új munkahelyet teremt majd. A beruházás értéke az előre jelzettnél hétmilliárd forinttal lett nagyobb - olvasható a Világgazdaságban. 

A dél-koreai vállalat a 6-os út és az épülő M6-os autópálya közötti területen építheti fel a gumiabroncsüzemet - valószínűsítette hétfőn Kálmán András, Dunaújváros polgármestere. A helyi önkormányzat már előkészítette a szerződéseket és a rendezési tervet, és készen állnak az útfeltárási és a közművesítési tervek is. 

Kóka János szerint a dél-koreai cég az infrastruktúra minősége, a képzett munkaerő, a szabályozási környezet, valamint a politikai és gazdasági stabilitás miatt választotta Magyarországot. A kérdésre, hogy a kormány hány milliárd forinttal járult hozzá a beruházáshoz, a miniszter kitérő választ adott. Mint fogalmazott: ezeknél az óriásberuházásoknál nem az állami szubvenció mértéke a döntő. 

Lapunk információi szerint ugyanakkor a támogatásintenzitás 7-10 százalék közötti lehet. A dotáció mértékét a szerződéskötés után legkésőbb hatvan nappal nyilvánosságra kell hozni. 

Kóka János ötnapos távol-keleti útja során egyéb befektetésekről is tárgyalt. Elmondása szerint 54 milliárd forintnyi befektetés szerepel napirenden. Biztató megbeszéléseket folytatott a Sonyval és a Toshibával. Hozzátette: dél-koreai tárgyalásai során egy magyarországi plazmatévégyártó sor beruházásáról is szó volt, ez 2007-ig valósulna meg. 

A Hankook beruházásával megtriplázódik a Magyarországon megtelepedett dél-koreai tőke értéke. A múlt év végéig összesen 300 millió dollárt fektetett be az a 27 dél-koreai cég, amely már jelen van nálunk. A legnagyobb befektető a Samsung csoport, amely hazánkban egész televíziógyártó vertikumot hozott létre. 

A beruházás színhelyéül eredetileg a szlovákiai Lévát szemelte ki a Hankook, ám a pozsonyi kabinet július elején visszadobta a gazdasági minisztérium által a cégnek biztosra ígért bőkezű támogatási tervet, ezért a dél-koreaiak visszaléptek. Ha a gazdasági minisztérium által kidolgozott terv valósult volna meg, a szlovák állam által adott szubvenció elérte volna a beruházás összértékének 21 százalékát (az EU legfeljebb 15 százalékot engedélyez). További tárgyalások után a Hankook augusztusban tíz százalékra mérsékelte elvárását, Pozsony azonban nem volt hajlandó többet adni hat százaléknál. 

A beruházással Magyarország megerősítheti pozícióját mint regionális abroncsgyártó nagyhatalom. A francia Michelin szeptember végén 14,5 milliárd forintos beruházás eredményeként Nyíregyházán adta át évi 800 ezres kapacitású üzemét, ahol jövőre több száz ezer minőségi személyautó-gumi készülhet. A Bridgestone pedig jövőre kezdi meg a gyártást tatabányai üzemében: a 190 millió euróba kerülő gyár lesz a japán gumiabroncsgyártó hetedik európai bázisa.