Veszteséges negyedév a TVK-nál

A harmadik negyedévben 2,4 milliárd forintos veszteséget szenvedett el a TVK-csoport. Így az első kilenc havi profitja 4,4 milliárd forintra csökkent, ami több mint 33 százalékkal alacsonyabb a tavalyi évinél. A bázishoz képest jelentős negatív eltérés a pénzügyi soron mutatkozott.

A harmadik negyedévben a töretlenül emelkedő alapanyagárak mellett a polimer termékárak emelkedése is megindult, de még így is igen szűk fedezettermelési lehetőséget jelentett a műanyag alapanyag gyártás a TVK, és a versenytársaknak egyaránt - közölte a TVK pénteken közzétett gyorsjelentésében a társaság vezérigazgatója Olvasó Árpád.

A harmadik negyedévben a forint gyengült a dollárhoz képest, és erősödött az euróhoz viszonyítva, ugyanakkor az első kilenc hó átlagát tekintve az euró/forint árfolyam mintegy 3 százalékkal, míg a dollár/forint árfolyam közel 6 százalékkal csökkent a kumulált bázis időszak átlagához képest. A bázishoz képest az árfolyamváltozások árbevétel oldalon negatív irányban befolyásolták a TVK-csoport eredményességét, amelyet teljes mértékben ellentételezett az alapanyag-költségben mutatkozó pozitív árfolyamhatás.

A pirolízis alapanyagok, a polimer termék jegyzésárak és az árfolyamok változásának hatására az integrált petrolkémiai árrés forintban kalkulálva 8 százalékkal, euróban mérve 11 százalékkal emelkedett a bázis időszakhoz viszonyítva. A harmadik negyedévében az előző negyedévhez képest közel 7 százalékkal romlott viszont a forintban mért integrált petrolkémiai margin, a pirolízis alapanyag jegyzésárak további 20 százalékos emelkedésének hatására, amelyet a polimer termékárak 10-12 százalékos emelkedése csak részben ellensúlyozott.

A pirolízis alapanyagok árszintje a harmadik negyedévben folyamatosan tovább emelkedett, a vegyipari benzin esetében 20 százalékkal, az atmoszférikus gázolaj esetében 18 százalékkal volt magasabb az előző negyedévi átlagos jegyzésáraknál. Az első kilenc hónap átlagában a vegyipari benzin 438 dollár volt tonnánként, míg az atmoszférikus gázolaj tonnánkénti ára 506 dollárt tett ki. Ez 30 illetve 50 százalékkal volt magasabb, mint a bázis időszakban.

A polimerek európai piacon jegyzett árai a második negyedévi 12-17 százalékos csökkenését követően a harmadik negyedévben emelkedtek. A polietilének átlagos jegyzésára 12 százalékkal, a polipropiléneké mintegy 10 százalékkal volt magasabb, mint az előző negyedévben. Ezzel együtt a január-szeptemberi havi átlagos jegyzések 16-19 százalékkal meghaladták a 2004. első kilenc havi átlagos polimer jegyzéseket.

A TVK-csoport összes működési bevétele 175,894 milliárd forintot tett ki az első kilenc hónapban, amely a bázis időszakhoz képest 37 százalékkal magasabb. A TVK-csoport konszolidált üzemi eredménye (EBIT) 9,153 milliárd forintot ért el szeptemberig, szemben az egy évvel korábbi 8,312 milliárd forinttal.

A csoport nettó pénzügyi vesztesége szeptember végén 3,260 milliárd forintot tett ki, szemben a bázis időszak nullszaldós összegével. A bázis időszakban a pénzeszközök, és értékpapírok után elszámolt kamatbevétel illetve árfolyamnyereség kompenzálta a pénzügyi ráfordításokat, mivel a hosszúlejáratú hitelekhez kapcsolódó kamatráfordítások a beruházások között kerültek elszámolásra. A beszámolási időszakban a csökkenő szabad pénzeszköz állományból eredően csökkentek a kamatbevételek. A devizában kapott hitelek, és egyéb devizás tételek után elkönyvelt, döntően nem realizált árfolyamveszteség mellett a kapacitásbővítő beruházásokhoz kapcsolódó hosszúlejáratú hitelekre elszámolt kamatok pedig már a pénzügyi ráfordítások között kerültek elszámolásra - áll a cég gyorsjelentésében

Deák Bálint