Felemásan növekedett a PKN Orlen

A legnagyobb lengyel olajtársaság, a PKN Orlen a második negyedévben 698,1 millió zlotyra növelte adózott eredményét a tavalyi második negyedévi 550,5 millióhoz képest. Az eredmény az olaj további drágulása miatt javult, kissé meghaladva az elemzői várakozásokat is. 

A második negyedévben 698,1 millió zlotyra nőtt a lengyel PKN Orlen adózott eredménye, szemben a 2004 hasonló időszakában elért 550,5 millióval. A bevétel 12,4 százalékkal 8,399 milliárd zlotyra emelkedett a korábbi 7,473 milliárd zlotyhoz képest. A feldolgozott termékek forgalma 5,588 milliárd zloty volt, a tavalyi második negyedben 4,687 milliárd zloty.Az üzemi eredmény 640,01 millió zlotyt tett ki a tavalyi 586,7 millióhoz képest, ám ez kiábrándította a sokkal többet, átlagosan 818 milliót váró elemzőket. 

Az eredmények javulását a kereslet és a termelés növekedésével, a költségek csökkentésével és a feldolgozott Ural kőolajfajta, illetve az árszabásban figyelembe vett, gyorsabban drágult Brent közötti nagyobb árkülönbséggel magyarázták a vállalatnál. Csak a zloty erősödése fékezte az eredmény növekedését. 

A második negyedévi adatok még nem tartalmazzák a cseh Unipetrol eredményeit. Kedden a vállalatnál azonban elmondták, hogy további költséget jelentett 376 millió zloty tartalékolása azokra a lehetséges veszteségekre, amelyek az Unipetrol egyes részesedéseinek eladásával járhatnak. A költségek újabb emelkedésével járhat az Unipetrol kisebbségének kivásárlása is. 

Egyelőre nem világos, hogy a cseh Unipetrol olajipari csoport szeptember 6-ra összehívott közgyűlésén szavazhat-e a PKN Orlen, amely júniusban zárta le az Unipetrol 63 százalékának felvásárlását. A PKN Orlen ugyanis elvesztette szavazati jogát, mert a kiszabott júniusi határidőig nem adott kötelező kivásárlási ajánlatot a kisrészvényeseknek. 

A PKN Orlen újratárgyalja az Unipetrol cseh vegyipari cégekben levő részesedésének eladását a cseh-svájci Agrofert vegyipari vállalkozásnak. A PKN Orlen, részint versenyfelügyeleti okból, részint profiltisztítás végett, korábban öt Unipetrol cég eladásáról jutott előzetes megállapodásra az Agroferttel. Lengyel sajtóhírek szerint azonban az ár, 103 millió euró, messze elmarad az Unipetrol-csoport könyveit vizsgáló független könnyvizsgálók által becsült 290-336 millió eurótól. Ha a megállapodás nem teljesülne, akkor a PKN Orlennek jelentős vigaszdíjat kellene fizetnie. 

A PKN Orlen vissza akarja szerezni belföldi piaci pozícióit, és evégett csökkenteni akarja költségeit. A vezetőség át akarja gondolni a konszern külföldi befektetéseinek ésszerűségét is. A PKN Orlen 2003 őszén megegyezett a Mollal az esetleges egyesülés előkészítésében, de tavaly a lengyel cég lemondott erről a tervről. 

Egyelőre nem sikerültek a költségcsökkentésre vonatkozó tervek. A stratégia terv értelmében a PKN Orlen 2009-ig 6 milliárd zlotyra emeli adózott eredményét. Ezt a vezetés a lengyelországi piaci részesedés 30 százalékra való emelésével kívánja elérni, az összes termék átlagában. Az elmúlt három év alatt a részesedés évente 2 százalékponttal csökkent, tavalyra 28,6 százalékra. A takarékossági terv a költségek évi 800 millió zlotys csökkentését irányozza elő. 