Mostantól éjjel-nappal kocsmázhatnak a britek

Csütörtöktől akár éjjel-nappal nyitva tarthatnak a brit kocsmák és vendéglátóhelyek. Sokan a részegek és az ittasan elkövetett bűncselekmények számának növekedésétől tartanak. Mások szerint viszont végre valóban felnőttként tekint a kormányzat a brit állampolgárokra. 

Az új engedélyezési szabályok értelmében ezután a nap 24 órájában nyitva lehetne a kocsmák Angliában és Walesben. A kormányzat adatai szerint több mint ezer kocsma, klub és szupermarket kért és kapott engedélyt arra, hogy éjjel-nappal árusítson alkoholt. Az összes - körülbelül 190 ezer - szórakozóhely 40 százaléka ugyanakkor csupán egy-két órával hosszabbítja meg nyitvatartási idejét.

Sokan attól tartanak, hogy a hosszabb nyitva tartás több munkát jelent majd a rendőrségnek és a kórházaknak. A szakemberek több részegre, az alkohollal kapcsolatos betegségek számának növekedésére és több viselkedési problémára számítanak. A Brit Sör- és Kocsmaszövetség vezetője szerint azonban az éjjel-nappali italozás csak városi legenda, ezt bizonyítja, hogy az összes italt felszolgáló vendéglátóipari egységnek csupán fél százaléka kért engedélyt 24 órás nyitva tartásra. Mark Hastings szerint "végre valóban felnőttként tekintenek a felnőttekre" - idézte a Guardian.

Sir Ian Blair londoni rendőrfőnök ugyanakkor az ittas állapotban elkövetett bűntettek és kihágások számának növekedésére számít, és közölte, a rendőrséget várhatóan főleg a hajnali órákban terhelik majd le az ezzel kapcsolatos teendők. 