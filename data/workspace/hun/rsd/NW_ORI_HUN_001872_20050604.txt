Koránt rugdostak az őrök Guantánamón

Tisztázza a Korán megszentségtelenítésének vádja alól az amerikai hadsereg jelentése a gunatánamói őröket. A vizsgálatot az után kezdték meg, hogy egy amerikai magazin megírta: az amerikai fogolytáborban a moszlim foglyokat úgy alázzák meg őreik, hogy levizelik, vagy a WC-be mártják szent könyvüket, a Koránt. A hadsereg jelentése szerint szándékosságról szó sincs, a feltárt öt eset egytől-egyig a véletlen műve.

Az amerikai hadsereg szerint megfelelően kezelik őrei a Koránt Guantánamón. A támaszponton, ahol a terrorellenes háború során elfogott harcosokat őrzik, összesen öt esetet találtak, amikor az őrök nem megfelelően bántak az Iszlám szent könyvével.

A botrányt a Newsweek amerikai magazin robbantotta ki, amikor megírta: Guantánamón az őrök megszentségtelenítik a Koránt, így kínozzák moszlim foglyaikat. A hadsereg vizsgálatot indított, annak ellenére, hogy a Newsweek - bizonyíték hiányában - visszavonta cikkét.

"A nem megfelelő kezelést az eljárásmóddal összeegyeztethetetlen érintésként, kézben tartásként, vagy kezelésként határoztuk meg" - ismerteti a vizsgálat szempontjait Jay Hood dandártábornok, a guantánamói bázis parancsnoka. A jelentés szerint az őrök öt eset miatt marasztalhatók el, azonban a hadsereg szinte az összes esetben kizárta a szándékosságot - tudósít a BBC News.

Egy alkalommal például egy őr egy ventilátor mellé vizelt, a gép szele egy Koránt olvasó rabra permetezte a vizeletet. A jelentés szerint az őrt megbüntették, a rab pedig új koránt és egyenruhát kapott. Több Korán akkor lett vizes, amikor az őrök vízbombákkal dobáltak meg egy cellát.

Több alkalommal véletlenül léptek rá földön tartott koránra. Egy őr egyszer belerúgott az iszlám szent könyvébe. Egy fogva tartott pedig "kétszavas obszcén kifejezést" talált a koránjára írva angolul.

"Tanulságként azt vonhatjuk le, hogy a fogva tartottak vallása iránti tisztelet mélyen beágyazódott a guantánamói különleges egység kultúrájába" - védi katonáit a táborparancsnok

A jelentés szerint a rabok legalább tizenöt esetben szentségtelenítették meg a Koránt.