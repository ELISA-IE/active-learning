New Yorkot is támadták volna a madridi robbantók

A New York-i központi pályaudvar ellen is terveztek merényletet azok a terroristák, akik végül Madridban robbantottak fel több vonatot is tavaly. Az erre vonatkozó adatokat egy gyanúsított lakásán találták meg a merénylet utáni hetekben, de csak most kerültek nyilvánosságra.

A New York-i központi pályaudvar felrobbantását is tervbe vették azok a terroristák, akik végül Madridban hajtottak végre robbantásos merényleteket több vasúti szerelvény ellen egy éve - jelentette szerdán egy spanyol napilap. 

Az El Mundo szerint az erre utaló bizonyítékokat - kézzel készített rajzokat, műszaki adatokat - a madridi robbantássorozat egyik tettesénél találták meg egy számítógépes lemezen. Az al-Kaida nemzetközi terrorszervezethez kapcsolódó muzulmán szélsőségesek tíz pokolgépet robbantottak fel négy helyiérdekű vasúti szerelvényen 2004. március 11-én Madridban, a merényletben 191 ember vesztette életét.

A számítógépes lemezt a merényletet követő hetekben találták meg a nyomozók, ám csak tavaly decemberben továbbították az adatokat a Szövetségi Nyomozó Irodának (FBI) és a Központi Hírszerző Ügynökségnek (CIA), miután tisztázták a műszaki információkat. A legfelsőbb bíróság ügyészei tájékoztatták az FBI-t és a CIA-t, hogy tervek voltak a március 11-i támadások elkövetőinek birtokában a New York-i Grand Central Station megtámadásáról. 

A férfit ugyanakkor, akinek lakásán a kérdéses anyagokat megtalálták, időközben kiengedték a börtönből, ám továbbra is gyanúsított maradt. Fivérét egy másik ügyben, egy feltételezett spanyolországi al-Kaida-sejt miatt körözik. A madridi robbantások ügyében összesen 70 embert vettek őrizetbe, sokuk jelenleg is börtönben van, vagy bírósági felügyelet alatt áll.