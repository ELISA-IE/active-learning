Szobrot kapott a nagy bajszú indiai bandita

Ismeretlenek szobrot állítottak a hírhedt indiai bandita, Virappan sírjára. A nagy bajuszáról közismert legendás bűnözőt tavaly októberben lőtték agyon egy rendőrségi rajtaütés során, sírja azóta szinte zarándokhellyé vált. Az egyméteres agyagszobor magát Virappant ábrázolja vállán átvetett puskával. A puskára feliratot is véstek a szobor készítői: "csak jót tégy".

Szobrot állítottak ismeretlenek a hírhedt indiai erdei bandita, Virappan Mulakkaduban lévő sírjára. A közel egyméteres agyagszobor magát a banditát mintázza, nagy bajusszal, olajzöld egyenruhájában, vállán puskájával. Virappant 2004 októberében lőttek agyon egy rendőrségi rajtaütés során az indiai Darmapuri közelében, Tamil Nadu államban.

A szobrot vasárnap reggel fedezték fel, és a hír számos érdeklődőt vonzott a környékről. A szobor vállára vetett puskán a következő felirat található: "nanmaje szaj" - csak jót tégy. A sírt azonban nem csak a szobor felállítása óta keresik fel sokan. Hírek szerint a bandita eltemetése óta eltelt hónapokban lelkes hívei sokasága látogatta meg a nyughelyet, egyesek csak nézelődnek, mások imádkoznak, a helyszín már-már zarándokhellyé alakult. 

A szobor felállításának hírére sokan választották a bandita sírját úticélként az éppen befejeződő Kaanum Pongal helyi ünnep alkalmából - írja a The Statesman című angol nyelvű indiai újság. A Pongal ünnepségek alatt az emberek új ruhákban, megrakott piknikkosarakkal keresik fel a környék nevezetességeit. Úgy tűnik, újabban a 130 ember megölésével és 2000 elefánt lemészárlásával gyanúsított egykori bandita sírja is ezek közé került. 

A rendőrség azonban éberen figyeli a környéket, és a sírhoz érkező járművek rendszámait felírják. A szobor ellen azonban nem sokat tehetnek, mivel egyrészt az a földdarab, amelyen a sír található Virappan családjának a birtokában van, és politikai bonyodalmat is okozhatna eltávolítása. A bandita a vannijar kaszthoz tartozott, amelynek pártja, a Pattali Makkal Kaccsi az indiai kormánykoalíció tagja.