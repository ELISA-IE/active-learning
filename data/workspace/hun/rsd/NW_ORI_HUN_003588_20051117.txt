Félmillió magyar szenved krónikus tüdőgyulladásban

Rövidesen a negyedik legfenyegetőbb betegség lehet a COPD, a tüdő krónikus gyulladása - írja a Népszabadság. A lap szerint a betegségről - amely Európában nálunk szedi a legtöbb áldozatot - sokan nem is tudnak, pedig szenvednek tőle.

Félmillió magyar szenved a COPD nevű betegségben, amely a tüdő krónikus gyulladását jelenti. A tünetek: köhögés, váladék, és egyre nagyobb légszomj. A betegek végül állandó otthoni oxigénterápiára szorulnak. WHO szerint a krónikus tüdőgyulladás öt éven belül a negyedik leggyakoribb halálozási ok lehet Európában közvetlenül a szívinfarktus, az agyvérzés és a tüdőrák után. - írja a Népszabadság. 

A lap szerint a betegség az európai országok közül jelenleg Magyarországon szedi a legtöbb áldozatot. Becslések szerint félmillióan betegek, miközben nem, is tudnak róla. Mindössze hatvanezerre becsülik a nyilvántartott kezeltek számát. A tüdőgyógyászok szerint a COPD veszélyeiről, sőt létezéséről alig tud valamit a lakosság. A betegséget a légszennyezés, de elsősorban a dohányzás okozza. A betegek 80-90 százaléka dohányos. Az összes dohányos húsz százalékánál biztosan megjelenik a kór. 

A könnyen felismerhető tünetek ellenére sokan csak a betegség késői fázisában fordulnak orvoshoz. Ez jelentősen rontja életkilátásaikat. A fertőzés ugyanis egyszerűen diagnosztizálható, és korai fázisban jól kezelhető. A szakorvosok november 16-át a betegség világnapjává nyilvánították. A Magyar Tüdőgyógyász Társaság a lakosság tájékoztatását tervezi a kór a felismeréséről, megelőzéséről és kezeléséről - derül ki a Népszabadság írásából. 