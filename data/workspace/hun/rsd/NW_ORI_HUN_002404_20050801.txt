Három javítási esélyt kapnak az ismétlő felvételizők

Három alkalommal javíthatnak jövőre eredményeiken azok a diákok, akiket idén nem vettek fel egy egyetemre sem. Ősszel télen és tavasszal vizsgát tehetnek külön díj ellenében és ha a megismételt vizsga jobban sikerül, mint az érettségi, akkor kérhetik, hogy annak eredményét számítsák be hozott pontjaikba - írja a Népszabadság.

Ősszel, télen és tavasszal javíthatnak érettségi eredményeiken azok a diákok, akiket idén egy egyetemre, főiskolára sem vettek fel - írja a Népszabadság. A lap úgy tudja, hogy külön díj - 4-10 ezer forint - ellenében háromszor vághatnak bele a javításba és ha valamelyik vizsga jobban sikerül, mint az érettségi, akkor kérhetik, hogy annak eredményét számítsák be a hozott pontok közé. Ha a vizsga rosszabbul sikerül, akkor figyelmen kívül hagyják.

Az első vizsgák októberben és novemberben lesznek, ezekre szeptember 5-éig lehet jelentkezni. Középszintre a középiskolában, emelt szintű vizsgára pedig az Országos Közoktatási, Értékelési és Vizsgaközpontnál kell jelentkezni.