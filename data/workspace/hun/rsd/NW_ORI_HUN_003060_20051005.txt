Digitálisra váltanak a tévék

Teljesen digitális technológiára állnak át az országos kereskedelmi tévétársaságok, az RTL Klubot októbertől a TV2 követi. A köztelevízió digitális váltása az új székházba költözéskor valósulhat meg; a pályázat kiírása azonban csúszik.

Digitális technológiára állnak át a nagy televíziók. Október végén a TV2 vált az analóg technológiáról digitálisra, a már eddig is nagyrészt így működő RTL Klubot követve. Az MTV pedig az új székházba költözése után kaphat a mostaninál sokkal fejlettebb rendszert - írja a Világgazdaság.

Az adásokat továbbító kijátszót már 2004-ben digitálisra cserélték a TV2-nél, nemsokára azonban már minden ily módon zajlik az adónál: a forgatáson felvett anyag központi leolvasógépen keresztül jut el a vágókhoz, majd a vezérlőbe, onnan pedig adásba. Az új rendszer munkaerőigénye kisebb lesz, a legtöbbet pedig azon spórol a csatorna, hogy kevesebb berendezést kell üzemeltetni, fenntartani, karbantartani. A TV2  egyébként főként Sony és Leitch berendezéseket használt az átalakításhoz. Kereszty Gábor, a TV2  vezérigazgatójának elmondása szerint, az átállás tavalyi és idei költségei nagyjából egymilliárd forintba kerültek.

Az RTL-nél évek óta digitális jelfeldogozású, kazettás technológiával dolgoznak. A Camponánál lévő új székházba költöző tévé, az eddiginél is több digitális megoldás birtokába jut. A cél, hogy még több tartalmat lehessen szerverre rögzíteni, miközben a kazettaforgalom minimálisra csökken. Az adó várhatóan novemberben költözik.

A Magyar Televízió is megkezdheti a jövőben az átállást. Igaz, a fejlesztések az MTV új székházára vonatkozó pályázat kiírásával kapcsolatosak. A PPP keretében megvalósuló beruházásr pályázati anyaga már elkészült, a kiírás azonban egyelőre csúszik.