Negyven embert ölt meg egy bomba Irakban

Legkevesebb negyven emberrel végzett egy öngyilkos merénylő Észak-Irakban. A merényletnek 57 sérültje van. A támadás egy katonai toborzóközpontban történt, ahol éppen fiatalok gyülekeztek, hogy bevonuljanak a hadseregbe.

Legkevesebb negyven halottja és 57 sérültje van újabb adatok szerint annak az öngyilkos merényletnek, amelyet pénteken követtek el egy katonai toborzóközpont ellen az észak-iraki Rabíában. Két személyt eltűntként tartanak nyilván.

A szíriai határhoz közeli település rendőrfőnökének szombati nyilatkozata szerint "biztonsági szempontból durva hiba volt, hogy a toborzást kétnaposra tervezték, csütörtökre és péntekre, így az öngyilkos robbantónak volt ideje felmérni a terepet". A hadsereg csak az épületet biztosította, az udvart nem, ahol a jelentkező fiatalok gyülekeztek, és ahol a merénylet történt - tette hozzá.

A merénylő elvegyült az éppen kiképzőgyakorlatot végző újoncok között, s ott hozta működésbe a magára szerelt pokolgépet. Az akciót az al-Kaida nemzetközi terrorszervezet iraki vezetőjének, Abu Muszab az-Zarkávinak a csoportja vállalata magára egy internetes közleményben, amelynek hitelességét eddig még nem sikerült megállapítani.