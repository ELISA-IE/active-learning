Akár kétmilliós bírság is kiszabható hibás adatszolgáltatásért

Jelentősen módosult a kifizetői és munkáltatói adatszolgáltatás rendje. Az idei évtől az, aki 10 személlyel kapcsolatban teljesíti hibásan az adatszolgáltatását, 2 millió forintot elérő bírságösszegre is számíthat. Fontos változás továbbá, hogy az előírt adatszolgáltatás többségét ezentúl nem papíron, hanem elektronikus úton vagy gépi adathordozón kell teljesíteni - általában január 31-éig. A szükséges programok az adóhivatal internetes honlapjáról érhetők el - áll az APEH tájékoztatójában.

A hibás, hiányos, valótlan adattartalmú, vagy elkésett adatszolgáltatást, valamint az adatszolgáltatás elmulasztását az adóhatóság eddig is szankcióval sújthatta. A 2005-től hatályos rendelkezések szerint a mulasztási bírság felső határa az adatszolgáltatással érintett személyek számának és a bírság adatszolgáltatóra egyébként vonatkozó, törvényben rögzített legmagasabb értékének a szorzata. Ha tehát az adatszolgáltató 10 személlyel kapcsolatban teljesíti hibásan a kötelezettségét, a kiszabható bírságösszeg a 2 millió forintot is elérheti. 

A kifizetői és munkáltatói adatszolgáltatásokhoz kapcsolódó nyomtatványok, valamint a mágneses (elektronikus) adatszolgáltatás elkészítéséhez szükséges rekord-struktúra leírások az Adó és Ellenőrzési Értesítő 2004/13. számában jelentek meg, de a programok az APEH internetes honlapján is elérhetők. Az új rendelkezések alapján, aki a kifizetőkre vonatkozó szabályok szerint szolgáltat adatot, csak elektronikus úton vagy gépi adathordozón teljesítheti ezentúl az adatszolgáltatási kötelezettségét. Néhány esetben továbbra is lehet majd papíron is adatot szolgáltatni. Ilyen az illetékhivatal adatszolgáltatása (2004K44) és az alkalmi munkavállalói könyvet (AM) kiállító megyei (fővárosi) munkaügyi központ kirendeltsége, az AM könyv kiállításáról történő adatszolgáltatása (2004K55).

Az adatszolgáltatások nagy részét 2005. január 31-ig kell benyújtaniuk az érintett adatszolgáltatóknak. Ez a határidő elsősorban azokat a kifizetőket, munkáltatókat érinti, akik nem számolnak el a munkavállalóval és azokat az adatszolgáltatásokat, amelyek az adóhatósági adómegállapítás alapjául szolgálnak.

Amunkavállalókkal elszámoló munkáltatóknak 2005. május 20-ig kell (az M29/ 2004, a 2004K32 és a 2004K37) adatszolgáltatási kötelezettségüknek eleget tenniük. Ebben az esetben az adatszolgáltatás és elszámolás határideje azonos. 

Az adatszolgáltatások pótlásánál, illetőleg helyesbítésénél is az alapbizonylatot kell kitölteni, illetve az annak megfelelő adattartalommal lehet teljesíteni. Az adatszolgáltatásokon szerepel egy "adatszolgáltatás jellege" kódkocka, melyet minden esetben ki kell tölteni annak megfelelően, hogy az adatszolgáltatást határidőben, első adatközlésként nyújtják be (E), határidő után pótlásként (P), illetőleg a már beadott adatok helyesbítéseként (H). 