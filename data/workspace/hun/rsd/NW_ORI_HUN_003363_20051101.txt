Autókat gyújtogatnak a párizsi randalírozók

Ötödik éjszaka tartanak a zavargások Párizs egyik elővárosában. A randalírozó fiatalok autókat gyújtanak fel, épületeket rongálnak meg. A zavargások azt követően törtek ki, hogy két helyi fiatalt agyoncsapott az áram, amikor egy villanytelepre menekültek a rendőrök elől.

Ötödik éjszaka folytatódtak a zavargások Párizs egyik északkeleti külvárosában, ahol közel száz fiatal autókat gyújtott fel, épületeket rongált meg és kőzáport zúdított a kivezényelt rendőrökre. A randalírozók egy rendőrségi garázst is felgyújtottak, ahol két autó kiégett - írja a BBC. Nicolas Sarkozy belügyminiszter ígéretet tett, hogy hamarosan helyreállítják a rendet Clichy-Sous-Bois-ban, az érintett elővárosban, ahová 400 rendőrt vezényeltek ki.

A zavargások csütörtök este kezdődtek azután, hogy a rendőrség által lopásért üldözött fiatalokat halálos áramütés ért az elektromos művek egyik áramátalakítójában, ahol menedéket kerestek. Az áramütés egy 14 és egy 16 éves fiatal életét oltotta ki, egy társukat pedig súlyos állapotban szállították kórházba. 

Péntek este a tűzoltóságnak 40 esetben kellett kivonulnia a fiatalok által előidézett gyújtogatásokhoz a párizsi külvárosban, ahol a 28 ezer lakos többsége afrikai bevándorló. A fiatalok szeméttárolókat, gépkocsikat gyújtottak fel, sőt egy lövést is leadtak a rendőrökre. Péntek éjjel tizenhatan sérültek meg könnyebben.