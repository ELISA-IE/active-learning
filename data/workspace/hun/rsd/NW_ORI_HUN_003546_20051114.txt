Óvatosak az orvosok a csodás HIV-gyógyulással

Brit orvosok szerint egyelőre nem lehet egyértelműen kijelenteni, hogy megvan az első ember, aki leküzdötte a HIV-et, bár hétvégén több lap is beszámolt egy 25 éves brit fiatalember csodás gyógyulásáról. Az orvosok szerint további vizsgálatokra van szükség.

Brit orvosok azt mondják, szeretnék jobban kivizsgálni a 25 éves Andrew Stimpson esetét, aki állítólag egy év után kigyógyult HIV-fertőzéséből - írja a BBC News. Stimpsonnál 2002-ben fedezték fel a kórt, 2003 októberében azonban már negatív eredményt hozott tesztje, amit a Times szerint további három vizsgálat is megerősített.

Stimpson úgy jellemezte a helyzetet: "Összesen 34,9 millió HIV-fertőzött él világszerte, és én az egyetlen vagyok közülük, aki uralkodni tudott a betegségen, túlélte és megszabadult tőle. Én vagyok az egyik legszerencsésebb ember." Ennek ellenére a Stimpsont vizsgáló laboratóriumban további vizsgálatokat szeretnének végezni, amit a fiatalember korábban visszautasított, sőt a laboratóriumot is beperelte, mert azt gondolta, hogy első, pozitív eredménye hibás volt.

A BBC Newsnak nyilatkozó AIDS-szakértő, Patrick Dixon szerint az eset "nagyon-nagyon rendkívüli". Korábban csak Afrikából érkeztek hírek olyan betegekről, akik csodával határos módon meggyógyultak, de az ilyen eseteket nehéz bizonyítani. Teljesen biztosnak kell ugyanis lenni, hogy minden megvizsgált minta ugyanattól az embertől származik, nem cserélték fel őket a laboratóriumban, és nem követtek el hibát a tesztelésnél. "Ez az első jól dokumentált eset" - mondta, amely szerinte azért fontos, mert a gyógyult immunrendszerében esetleg találhatnak olyan mintákat, amelyek segíthetnek valamilyen gyógyszer kifejlesztésében.

A híradásokból nem derül ki egyértelműen, hogy a páciens HIV-fertőzött vagy már AIDS-beteg volt. Feltehetően az előbbi esetről van szó, illetve arról, hogy a páciens immunrendszere stabalan az ún. detektálhatósági szint alá nyomta a vírusszámot a vérben. Ettől azonban a vírusszám még újra megnőhet a jövőben, mert arra nincs garancia, hogy egy darab kórokozó sem maradt az immunsejtekben. Szakmai fórumok egyelőre nem számoltak be az esetről.