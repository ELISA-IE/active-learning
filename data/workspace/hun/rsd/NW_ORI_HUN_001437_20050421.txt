Hajléktalanszállókra jegyeztek be cégeket

Hét hajléktalanszállóra jegyeztek be különféle cégeket a fővárosban tavaly. Az Igazságügyi Minisztérium szerint a cégeljárásban közreműködő ügyvédet vagy közjegyzőt tennék felelőssé, ha a vállalkozás székhelyéül nyilvánvalóan hamis címet jelölnek meg - írja a Népszabadság.

Több céget is a Menhely Alapítvány címére jegyeztettek be - erről a Legfőbb Ügyészség tájékoztatta az Igazságügyi Minisztériumot. Ezek a vállalkozások feltehetően valamilyen adóelkerülési praktikához szolgálnak háttérként, és a közterheket, illetve más tartozásokat éppúgy nem sikerül majd behajtani tőlük, mint azt a hajléktalanoknak vagy azonosíthatatlan külföldieknek hatalmas adóssággal eladott cégek esetében volt tapasztalható - írja a Népszabadság.

Az igazságügyi tárca a köztartozások behajthatósága, illetve a hitelezők védelme érdekében több törvénymódosításra is készül. Határozottabban akarnak fellépni a cégfantomizálás ellen, és például lehetővé tennék, hogy bizonyos esetekben vizsgálják az értékesítés pillanatában veszteséges cég eladójának jóhiszeműségét is. 

A tervek között szerepel az is, hogy mindenki számára elérhető nyilvántartást hoznának létre, amely tartalmazná a cégfelszámolások, illetve a vállalkozásokkal szembeni végrehajtási eljárások fontosabb adatait, a vezető tisztségtől eltiltott személyeket, de akár a jelzáloggal terhelt cégvagyont is.