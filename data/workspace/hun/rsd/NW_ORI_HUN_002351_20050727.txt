Lendületesen nő a technológiai cégek értéke

Továbbra is a Coca-Cola vezeti a világ legértékesebb márkáinak ranglistáját. Az idei összesítésben a toppozíciókban elektronikai, információ-technológiai, tömegkommunikációs vállalatok produkálták a legnagyobb előrelépést. A legnagyobb értékcsökkenést a Sony szenvedte el.

A BusinessWeek/Interbrand által közzétett 2005-ös névsor tanúsága szerint a nagy nyertesek közé tartozik a nagy-britanniai székhelyű HSBC bank, valamint a dél-koreai elektronikai óriás, a Samsung. Az online aukcióval foglalkozó eBay, valamint az elektronikai profilú Apple szintén nagyot lépett előre, míg a Google újoncként a 38. pozícióban debütált. 

Az Egyesült Államok cégei az első tízben nyolc helyet foglalnak el, az abszolút első Coca-Cola vezetésével, melynek piaci értéke 67,5 milliárd dollárra rúg. A sorban második a Microsoft, amely 59,9 milliárdot ér, megelőzve a bronzérmes IBM-et (53,4 milliárd dollár), a General Electricet (50 milliárd dollár) és az Intelt (35,6 milliárd dollár). A finn mobiltelefon-gyártó Nokia a világ hatodik legdrágább vállalata, 26,4 milliárd dolláros értékével épphogy lehagyja a Disneyt és a McDonald'sot. Az első japán márka a sorban a kilencedik Toyota, a 24,8 milliárd dollárra becsült árú autógyártót a tizedik helyezett dohányipari mamut, a Marlboro követi a maga 21,2 milliárd dolláros értékével. 

A második tízben találhatjuk az európai Mercedest, a BMW-t és a divatüzletben tevékenykedő Louis Vuittont; de idáig jutott a Honda, valamint olyan észak-amerikai vállalatok, mint a Citi, a Hewlett-Packard, az American Express, a Gillette és a Cisco is.

Az év nyertese az eBay

A Samsung, átugorva korábbi fő vetélytársát, a japán Sonyt, a huszadik pozíciót foglalja el. Jó eredményét igen erős, 19 százalékos tavalyi értéknövekedése magyarázza, amely így elérte a 15 milliárd dollárt. Ezzel szemben a Sony 16 százalékot veszített értékéből, ezért kénytelen volt beérni a 28. helyezéssel, közelítőleg 11 milliárd dolláros összvagyonnal. A Samsung egyébként a top százban megfordult márkák közül az utóbbi öt esztendő legnagyobb értéknövekedését vallhatja magáénak. A brit HSBC húsz százalékot tett rá, 10,4 milliárdos értékével elérte a 29. pozíciót. 

Idén összességében az eBay volt a legnagyobb nyertes, 21 százalékkal növelve értékét a márka most 5,7 milliárdot kóstál, és az 55. a sorban. Az egyéb online vállalatok közül megemlítendő a 38. Google, az 58. Yahoo és a 68. Amazon. Az Apple szintén a nagy nyertesek közé tartozik, 16 százalékkal 8 milliárd dollárra növelt becsült értékével a negyvenegyedik. Dél-Korea két újoncot vonultat föl, a Hyundai a 84., az LG pedig a 97. pozícióban debütált. A legnagyobb mértékű értékcsökkenést elszenvedő cégek dicstelen listáját a már említett Sony vezeti (16 százalék), ezt a Morgan Stanley (15 százalék), majd a Volkswagen követi (12 százalék).

A felméréshez az Interbrand a következő egyéves periódusban a márka által várhatóan generált bevételeket is figyelembe véve számította ki a jelenlegi nettó értéket.