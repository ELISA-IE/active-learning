Félmilliót kapott Görgey az államtól

Félmilliós támogatást kapott Görgey Gábor volt kulturális miniszter egyik könyve a kulturális tárcától. A támogatásról Bozóki András miniszter döntött.

A Nemzeti Kulturális Örökség Minisztériuma 500 ezer forinttal támogatta Görgey Gábor Vadászszőnyeg című kötetének újbóli kiadását. A volt kulturális miniszter kötetének támogatásáról még júniusban Bozóki András miniszter döntött, az írást a miniszteri keretből támogatták.

A tárca az [origo] megkeresésére a támogatással kapcsolatban azt közölte, hogy "miniszteri keretből tucatnyi könyvkiadót és kiadványt támogatott a miniszter, így Görgey Gábor kötete mellett az Elektra Kiadóház más kiadványát is, de említhetnénk akár a Faludy György Életmű Alapítványt is."

A támogatást azzal is indokolta a tárca, hogy Görgey Gábor elismert író. Emellett közölték azt is, hogy a minisztérium egy értékes mű kiadáshoz nyújt támogatást, és nem kíván a támogatási rendszerből kizárni egyetlen művészt sem pusztán azért, mert élete egy szakaszában állami tisztséget tölt be. A támogatásról egyébként a miniszter még júniusban, tehát a maradványképzési kormányhatározat megszületése előtt döntött - olvasható az NKÖM válaszában. A maradványképzési kormányhatározat miatt a tárcának mintegy 26 milliárd forintot kell visszatartania, emiatt a Népszabadság szerint csökkentették a tárca igazgatási költségeit, a reprezentációs kiadásokat és a kulturális támogatásokat is.

Minisztersége után Görgey Gábor már korábban is kapott állami pénzt, tavaly a Miniszterelnöki Hivatal szerződött vele, tanulmányírásra. Ezért hétmillió forintot kapott, de azokat az írásait nem lehetett megnézni még országgyűlési képviselőknek sem, a hivatalos indoklás szerint azért, mert belső használatra készültek.