Kevesebb adót szednének az egészségesen élőktől

A Népszabadság információi szerint új kormányzati terv készült az egészségügy átalakítására. Az ellátás ingyenessége szinte teljesen megszűnne, az egészségesen élők viszont adókedvezményt kapnának. A kórházi és szakrendelői ellátást az állam átvenné az önkormányzatoktól. A kormány programjában az szerepelt, hogy a reform ebben a ciklusban már megoldhatatlan.

Ismét előkerült az egészségügyi ellátórendszer átalakításának ötlete - derül ki a Népszabadság birtokába került előkészítő anyagokból. A tervek szerint megszűnne az ellátások teljes ingyenessége. Ingyen csak sürgősségi, anyasági és gyermekvédelmi ellátás járna. A társadalombiztosítási járulékot fizetőknek a jövőben kis önrész ellenében járna a legtöbb ellátás. Aki pedig szeretne, az saját ellátócsomagot is vásárolhatna - írja a lap.

A szakrendelés és a kórházi ellátás a jövőben állami feladat lenne, önkormányzati kézben csak a háziorvosi rendelés működtetése maradna meg. Szabadabb kezet kapna az egészségbiztosító is. A szabad orvosválasztásért - a háziorvos kivételével - fizetni kellene, aki viszont elmenne a kötelező szűrővizsgáklatokra, az kedvezményeket kapna, az egészségtudatosan élőket pedig adókedvezménnyel segítenék.

Ezzel együtt új szabályozást dolgoznak ki az egészségügy privatizációjára - írja a Népszabadság. Módosulnának az ágazatot érintő áfaszabályok, az iparűzési adót pedig eltörölnék.

A Medgyessy-kormány tavaly nyáron még az egészségügyi reform megvalósítását tartotta legfontosabb feladatának ebben a ciklusban. Ezzel szemben a Gyurcsány-kormány programjában már az szerepel, hogy a nagyszabású átalakításokat 2006-ig már nem lehet végrehajtani, ezért csak azok előkészítésére koncentrálnak majd.