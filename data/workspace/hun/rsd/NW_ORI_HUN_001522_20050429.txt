Vasárnap szagolgathatjuk is az EU-országokat

Egy híddal több lesz a Dunán, két másik pedig ünnepi ruhába öltözik. Meghallgathatjuk és megszagolhatjuk az EU többi tagországát az Andrássy úton, vonat jár majd a Budai Vár alatt. Vásárolhatunk bolhapiacon, láthatunk lovas- és repülősbemutatót, mazsoretteket, részt vehetünk önismereti klubban, küldhetünk levelet az égbe vagy magunk repülhetünk fel hőlégballonnal. A hétvégén egyszerre lesz Anyák Napja, EU-csatlakozási évforduló és a Munka Ünnepe. Az [origo] a teljesség igénye nélkül válogatott a programok közül. 

Péntek és vasárnap között három különböző okból is ünnepelhetünk: Anyák Napja lesz és a Munka Ünnepe, Magyarország pedig egy éves Európai Uniós tagságát is ünnepli. Ez alkalomból a fővárosban több tízmillió forintért szerveztek programokat, számtalan majális és Anyák napi rendezvény várja a kikapcsolódni vágyókat. Az MSZP hagyományosan a Városligetben tartja majálisát, az MDF vidéken, a Fidesz és az SZDSZ pedig a Hajógyári Szigeten. 

Sörtehén-fejés is lesz az Alagútban

A leglátványosabb fővárosi programok helyszíne a Duna-part, a hidak és az Andrássy út lesz a hétvégén. Az Erzsébet-híd szoknyát kap majd, melyen az Európai Unió tagállamainak zászlói adják a mintát. Itt nem áll le a közlekedés, ellentétben a lampionokkal díszített Lánchíddal, ahol "Bulihidat" alakítanak ki. Mint megtudtuk, ez abból áll, hogy lehet majd sört kapni a hídon levő bódékban. Az Alagút, a Clark Ádám tér és a Lánchíd területén ugyanis a Soproni sörgyár szervezi a programokat. 

A Clark Ádám téren a boldog békeidők majálisát rendezik majd meg, az elmúlt száztíz év eseményeit idézik meg többek között mutatványosok tömegével, koncertekkel. Lesz hordólovaglás, sörösdobozrombolás, sörtehén-fejés. 

A Vár alatti Alagútban szombaton sörhabparty lesz, ahol a folyamatos zene mellett régi életképeket, reklámokat vetítenek a falra, és húsz percenként testfestett lányok váltják egymást. Vasárnap, május elsején a Sopron-Budapest vasútvonalat hozzák el az Alagútba. Ott lesz a soproni vasúti pályaudvar restivel, ahol természetesen Soproni sört csapolnak, és az Alagúton át kisvasút jár majd. A vonal mentén az Alagútba építik Tatát, Győrt - utcarészletekben, és a Clark Ádám tér jelképezi majd Budapestet. A kisvasútra csak az ülhet fel, aki már megivott három sört, a jegy ugyanis három emblémás pohár. 

Orrba dughatjuk a fejünket az Andrássyn

Egy híddal több lesz a hétvégén Budapesten, mert este kilenc és éjfél között az Ybl Miklós rakpart és a Vigadó tér között lézerfénnyel hidat vetítenek a Dunára. A Vigadó téren saját hidat is tervezhet majd, akinek kedve van hozzá, és a látványtervet megnézheti egy kivetítőn. A Szabadság-híd és a Lánchíd közötti budai rakpartszakaszon két kilométer hosszan az elmúlt négyszáz év 100 legszebbnek tartott magyar festményéből lesz szabadtéri kiállítás. A képeket óriásplakát méretben láthatjuk majd viszont. 

Az Andrássy úton május elsején megint lesz Európa-sétány, ugyanazokkal a zenélő padokkal, mint tavaly. A szervezők az ötletet, hogy a huszonöt nagy pad más-más EU-s ország zenéjét játssza majd, azzal indokolják, hogy Magyarország tavaly 24 állam padtársává vált. 

A padok zenei kínálata kibővül illatos oszlopokkal, melyek illeszkednek a padok stílusához - mondják a szervezők. Az illatoszlop két egymásnak hátat fordító installáció, amely illataromákat ereget. Az oszlopok elején levő orr alakú részbe bele lehet majd bújni és szagolgatni. Minden orr egy-egy EU-tagállam illatát ereszti ki magából. Aki nem tudná, az vasárnap 11 órától megtapasztalhatja: Ausztriának szegfűszeg, Franciaországnak levendula,  Magyarországnak rozmaring, Ciprusnak pedig ciprusillata van. Az Európa Sétányon lesznek koncertek és kiállítások is, lesz többek között májusfa-állítás és lengyel utcaszínház is. 

Számtalan majálist is rendeznek

A kormány az Európa Sétányra 30 millió, a hidakra 46 millió forintot költ, a többi nagy helyszínen rendezett programokat különböző cégek fizetik. A városban ezeken kívül is egymást érik majd a majálisok. A XI. kerületben, a Bikás-dombon például lovasbemutatót, mazsorettfelvonulást, autóbemutatót tartanak. Kapható lesz majd kedvezményes Anyák-Napi menü, hőlégballonnal pedig városnézésre viszik az érdeklődőket. 

Tűzijáték, utcabál lesz Csepelen a Csepeli napok alkalmából, sőt modellező nyílt nap is. Az Orczy kertben Romajálist tartanak, a Gyúró repülőtéren repülőmajálist. A Petőfi Csarnokban bolhapiac lesz. Ezt ugyan minden héten megrendezik, de május elseje alkalmából délután négy óráig nyitva lesz, és úgy tudjuk, több gyerekjátékot és régiséget árulnak majd. 

Egy éve állították fel az Időkereket a Felvonulási tér mellett. A szerkezet egyik oldalát a hétvégén hálóval borítják be, amelybe összesen tízezer lufi fér. Akinek kedve van, fújhat fel lufit, és üzenetet tűzhet rá. Az Égipostát vasárnap öt órakor engedik ki a háló alól. 

A Gödör Klubban vasárnap este hétkor koncertsorozattal nyílik meg a VilágVeleje produkció. A Millenáris Parkban szombaton Halász Judit koncertezik, és megnyílik egy fűszobrokat bemutató kiállítás, melyeket Fehér Erika készített. Anyák Napja alkalmából a Városligetben egészségnapot tartanak, ahol lehet majd egészséges ételeket kóstolni, vérnyomást és koleszterinszintet mérni, és bemutatják az életmentés legkorszerűbb eszközeit is. 