Folytatódik az elnökválasztás

A hétfői eredménytelen forduló után kedden folytatódik a köztársaságielnök-választás, amelynek két jelöltje továbbra is Szili Katalin házelnök és Sólyom László, az Alkotmánybíróság volt elnöke. A második forduló 10 órakor kezdődik, a harmadik pedig 13 órakor.

A hétfői első fordulóban Szili Katalin 183, Sólyom László - a Fidesz távolmaradása miatt - 13 szavazatot kapott, tehát egyikük sem kapta meg a képviselők kétharmadának szavazatát, ami a választás eredményességhez szükséges. A házbizottság esti ülésén megismételték a jelölést, és az új ajánlás alapján a képviselők ma tíz órakor másodszor is szavaznak, ugyanarra a két jelöltre. Ekkor ismét kétharmados többségre van szükség.

Ha a második forduló is sikertelen, akkor harmadik fordulót kell tartani, amelyet 13 órára tűztek ki. Ekkor már a szavazásban részt vevők egyszerű többsége is elegendő az új köztársasági elnök megválasztásához. A harmadik forduló eredményét várhatóan 14 óra körül hirdetik ki. Ha a pártok fegyelmezetten szavaznak, akkor Szili 178 MSZP-s szavazatra számíthat, míg Sólyom a 169 fideszes és 8 MDF-képviselő voksaira. Ezenkívül az ellenzéki jelöltet erősíti a 11 független képviselő közül 8 egykori MDF-es is, akik bejelentették: bemutatják szavazataikat, hogy nyilvánvalóvá tegyék, nem paktáltak le az MSZP-vel. A másik 3 független közül ketten érvénytelen szavazatot adnak be várhatóan, mivel számukra elfogadhatatlan mindkét jelölt. Az SZDSZ képviselői nem vesznek részt a szavazáson.

Török Gábor politológus az MTI-nek nyilatkozva elmondta, hogy az első forduló után minden, akár szavazategyenlőség is, elképzelhető. Úgy tűnik, hogy egy-két szavazat dönthet. Mindez felerősítheti a hezitáló SZDSZ-es vagy független politikusokra nehezedő - külső és belső - nyomást, hiszen a döntés végső soron az ő kezükben van. Ha az SZDSZ eddig távolmaradó 19 képviselője továbbra sem vesz részt a szavazásban, és az ellenzék képes egységesen fellépni a harmadik fordulóban, Sólyom László nyerhet, ellenkező esetben azonban Szili Katalin futhat be.

Az alkotmány szerint az Országgyűlésnek a hivatalban lévő államfő megbízatásának lejárta előtt legalább harminc nappal meg kell választania az új elnököt. Mádl Ferenc köztársasági elnöki mandátuma augusztus 3-án jár le.