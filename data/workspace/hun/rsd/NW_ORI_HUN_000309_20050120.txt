Piszkos bombás merénylettől tartanak Bostonban

Négy kínait és radioaktív anyagokat keresnek az USA Massachusetts tagállamában egy ismeretlen bejelentése nyomán. A legvadabb feltételezések szerint a négy kínai piszkos bombát akar felrobbantani Bostonban, a hatóságok azonban óvatosan kezelik az erről szóló bejelentést, amely nem kizárt, hogy minden alapot nélkülöz.

Egy névtelen telefonáló bejelentése alapján négy kínai állampolgárt - két férfit és két nőt - keres az FBI, akiket egy állítólagos bostoni terrortámadás miatt szeretnének kihallgatni. 

Tom Menino bostoni polgármester közölte: a Kaliforniából hívó névtelen telefonáló azt mondta a rendőrségnek, hogy a mexikói határon át becsempészett az Egyesült Államokba két irakit és négy kínait, s a négy kínai azt mondta neki, hogy nukleáris anyaggal a birtokukban Bostonba készülnek. A telefonáló nem volt hajlandó személyesen találkozni a rendőrség megbízottjaival, de megmondta a rendőröknek, hol helyezte el számukra a négy kínai fényképét. 

Egyes feltételezések szerint a kínaiak piszkos bombát akarnak robbantani Bostonban. A hatóságok ebbéli gyanúját megerősítik azok a médiajelentések, amelyek szerint a bostoni utcákon sugárzásmérő műszerekkel felszerelt FBI-ügynökök járőröznek. A négy keresett kínai neve egyetlen bűnügyi adatbázisban sem szerepel.

Az FBI és a városvezetés szerint azonban a piszkos bombáról szóló jelentések egyelőre nem megalapozottak. Az FBI közleménye szerint egy "ismeretlen és eddig nem megerősített forrástól" érkezett egy jelentés, amely egy "nem részletezett lehetséges fenyegetésről szólt".

Az FBI óvatossága ellenére Mitt Romney massachusettsi kormányzó visszatért Bostonba Washingtonból, ahol Bush elnök beiktatásán vett volna részt. Romney szerint nem valószínű, hogy a négy kínai már az államban van, de a gyanú szerint útban vannak arrafelé.