Kismamáknál gondot okozhat a fogyasztószer

Az orvosok szerint nem tanácsos fogyasztószert szedni terhesség vagy szoptatás alatt, mégis akadnak olyan készítmények, például a Metabol, amelyeket teljesen veszélytelenként hirdetnek. A terméken sehol nincs feltüntetve, hogy kismamák nem szedhetnék, egy csalódott vásárló azonban azt állítja: két szem Metabol beszedése után szinte teljesen elapadt a teje. A forgalmazó cég orvos szakértője azt mondja, óvatosságból a szoptatás első három hónapjában ő sem ajánlaná a készítményt.

B. Melinda a terhessége alatt rárakódott 8-10 kilónyi súlyfeleslegétől szeretett volna megszabadulni. Féléves volt a kisbabája, amikor úgy döntött, hogy kipróbálja a Metabolt, az egyik legnépszerűbb fogyást elősegítő készítményt. "Szokásom, hogy használat előtt mindent leellenőrizzek, most is így tettem. Megnéztem a Metabol mellékelt tájékoztatóját, egy mukkot se írt a terhességről vagy a szoptatásról. Így aztán, gondoltam, veszek egyet" - mesélte Melinda az [origo]-nak.

Miután bevett egy szemet este, már éjszaka úgy érezte, mintha nem lenne annyi teje, mint máskor. Másnap reggel lenyelt még egyet, délre pedig szinte teljesen elapadt a teje. Mivel a fogyasztószer beszedésén kívül nem evett semmi szokatlant, úgy gondolta, a Metabol okozhatta a változást, ezért az esti adagot már nem vette be. A tejtermelés rövidesen helyreállt. Melindának azt mondta a háziorvosa, hogy szerinte ez a készítmény idézhette elő az anyatej mennyiségcsökkenését.

"A Metabol kizárólag természetes anyagokból áll, ezért korra, nemre és fizikai állapotra való tekintet nélkül bárki használhatja. Használata biztonságos, mellékhatás nem várható" - olvasható a Metabol forgalmazójának honlapján és a készítményhez mellékelt tájékoztatón.

Az [origo] által megkérdezett orvos szakértők abban megegyeznek, hogy a fogyást elősegítő készítmények szedése nem ajánlott a szoptatás időszakában. A részletkérdéseket illetően azonban már vannak különbségek.

A Metabol forgalmazójának orvos szakértője, Flórián Sándor az [origo]érdeklődésére elmondta, hogy óvatosságból azt szokta javasolni: a szoptatás első három hónapjában a kismamák inkább ne szedjenek egyáltalán semmit. "Utána nincs ellenjavallata a Metabolnak, sőt a szervezetnek ilyenkor több jódra van szüksége" - tette hozzá.

Szendei Katalin belgyógyász és családorvos ugyanakkor az egyik internetes portál orvos szakértőjeként egy kérdésre válaszolva korábban határozottan azt írta, hogy Metabolt nem szabad szedni a szoptatás ideje alatt. Az [origo] kérdésére elmondta, szerinte azért nem ajánlatos ehhez a szerhez nyúlni ilyenkor, mert jódtartalma befolyásolja az anyagcserét, és esetleg pajzsmirigy-túlműködéshez vezethet.

Csákány M. György szülész-nőgyógyász azt kizártnak tartja, hogy a Metabol három legfontosabb összetevője - a jód, a króm és az L-karnitin nevű zsírégető - közül bármelyik is az anyatej elapadását okozná. A szoptatás időszaka alatt azonban ő is kerülendőnek tartja a fogyókúrát. Úgy tudja, a legtöbb fogyasztószer tartalmaz valamilyen vízhajtó hatóanyagot, ezek pedig előidézhetik a tej mennyiségének csökkenését.

Janecskó Kata