Gyerekek millióit vesztik szem elől

Több százmillió gyerek szenved világszerte kizsákmányolástól és hátrányos megkülönböztetéstől - áll az UNICEF éves jelentésében. Az ENSZ gyermekalapja szerint a legnagyobb problémát az jelenti, hogy sokmillió gyerek tűnik el teljesen a hatóságok látóköréből, ők kimaradnak az oktatásból, nem kapnak egészségügyi ellátást és esélyük sincs rá, hogy sorsuk jóra forduljon. 

Az úgynevezett láthatatlan gyerekekkel foglalkozik idei éves jelentésében az UNICEF, az ENSZ gyermekalapja. Azokat a gyerekeket nevezik így, akik nem szerepelnek semmilyen statisztikában, akiknek sokszor még a születését sem regisztrálják, ezért később a segélyszervezetek sem tudnak közreműködni abban, hogy iskolába járhassanak, vagy egészségügyi ellátást kapjanak. Mivel nem jutnak hozzá az alapvető ellátásokhoz, később is sokkal sérülékenyebbek lesznek kortársaiknál, alig tudnak fellépni az őket kizsákmányoló felnőttek ellen, mert semmit nem tudnak arról, hogy hogyan védhetnék meg magukat. Ezeknek a gyerekeknek szinte esélyük sincs rá, hogy egészséges felnőtt váljon belőlük - áll a jelentésben. 

Az UNICEF jelentésében négy olyan élethelyzetet sorol fel, amikor a gyerekek nagyon nagy eséllyel válnak láthatatlanná a hatóságok számára: elsősorban azok, akik születésükkor nem kapnak semmilyen hivatalos okmányt, akik szülő nélkül nőnek fel, akikmek nagyon fiatalon kell felnőtt életet élni, valamint azok a gyerekek, akiket rabszolgaságra kényszerítenek.

A fejlődő országokban a születések felét nem regisztrálják, ezzel több mint 50 millió gyereket fosztanak meg attól az alapvető jogtól, hogy egy ország állampolgárai lehessenek. Ők nem jelennek meg a hivatalos statisztikákban, nem jár nekik automatikusan iskoláztatás és egészségügyi ellátás. A második legveszélyeztetettebb csoportba azok kerültek, akik szülő nélkül nőnek fel: utcagyerekek, árvák, félárvák, illetve a javítóintézetek lakói. A fejlődő országokban körülbelül 143 millió olyan gyerek van, akinek egyik szülője már nem él. Több mint egymillió gyereket tartanak fogva börtönökben, javítóintézetekben, legtöbbjük hosszú ideje várja úgy tárgyalását, hogy közben fogvatartóik bántalmazzák őket.

A jelentés kitér azokra a gyerekekre is, akiket nagyon hamar kényszerítenek felnőtt szerepekbe. Világszerte több százezer gyerek harcol például fegyveres konfliktusokban. Hiába tiltják a korai házasságot a legtöbb államban, a fejlődő országokban 80 milliónál is több lány megy férjhez 18 éves kora előtt. Az UNICEF adatai szerint 170 milliónál is több gyerek dolgozik veszélyes körülmények között gyárakban, bányákban és a mezőgazdaságban. 

A legkevésbé nyomon követhető sorsú gyerekek azok, akiket kizsákmányolnak a felnőttek. Körülbelül 8,4 millió gyerek dolgozik világszerte a gyerekrabszolgaság különböző formáiban: prostitúcióra kényszerítve, házi vagy mezőgazdasági rabszolgaként. Ezek a gyerekek nem járhatnak iskolába, rabszolgatartóik agyondolgoztatják és fizikailag bántalmazzák őket.

A UNICEF idei jelentésében arra szólít fel minden érintettet, hogy szigorúbb ellenőrzésekkel, a tények feltárásával lépjen fel azért, hogy minél kevesebb "láthatatlan" gyerek szenvedjen az említett körülmények között. Az ENSZ gyermekalapjának ajánlásában a nemzetközi egyezmények betartására, a gyerekbántalmazók szigorú büntetésére szólít fel. Azokat a szabályokat pedig el kell törölni, amelyek nem engedik iskolába járni azokat, akiknek nincsenek hivatalos okmányaik a születésükről - áll a jelentésben. 