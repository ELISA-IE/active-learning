Az E.On-é lesz a Mol-gázüzletág egy része

A Magyar Energia Hivatal engedélyezte a Mol gázüzletágának részleges értékesítését. Az új tulajdonos a német E.On Ruhrgas lesz - írja a Népszabadság keddi száma.

A Magyar Energia Hivatal (MEH) engedélye szerint értékesíthető a Mol Magyarországon lényegében monopolhelyzetben lévő gáz-nagykereskedelmi rendszerének egy része. Az üzletágat a német E.On Ruhrgas veszi meg közel 800 millió euróért.

Az E.On most a nagykereskedelemmel és a tárolással foglalkozó cégek 75 százalék mínusz egy szavazatát, és a Panrusgáz importcég 50 százalékát vásárolná meg. A fennmaradó részeket, azaz a nagynyomású gázvezeték-hálózatot az E.On-nak meg kell vennie ha a Mol később el akarja adni - írja a Népszabadság.

A MEH az ellátás biztonsága érdekében számos feltételt szabott, amiket elfogadottnak kell tekinteni, amennyiben az E.On nem fellebbez ellenük 30 napon belül. A feltételek szigorúbbak a Molra vonatkozó jelenlegi előírásoknál.

Az E.O-nak ezenkívül be kell számolnia a későbbi fontosabb beruházásokról és átszervezésekről a MEH-nek, mivel a hivatal méri fel a hatósági ár alapjául szolgáló költségeket.

Az E.On Ruhrgas és anyavállalatának, az E.On-nak másik ága, az E.On Energie már mintegy tíz éve jelen van Magyarországon. Legnagyobb, hárommilliárd eurós beruházásukat is itt hajtották végre - olvasható a Népszabadság keddi számában.