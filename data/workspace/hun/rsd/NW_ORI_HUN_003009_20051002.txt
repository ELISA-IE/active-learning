Elhagyták a Kazinczy utcát a házfoglalók

A rendőrség megakadályozta annak a kulturális-szociális központnak a megnyitását, amelyet a Centrum Csoport kíván szervezni a budapesti Kazinczy utca egyik évek óta lakatlan házában. Az önkormányzat hétfőn tárgyal a házfoglalókkal az épület további sorsáról.

Több rendőr is érkezett vasárnap délután ahhoz a Kazinczy utcai épülethez, amelyet még szombat délután foglaltak el a Centrum Csoport aktivistái. A rendőrök közölték, hogy lakossági bejelentésre vonultak ki. Az [origo] helyszíni tudósítója szerint a rendőrök, rövid egyezkedés után kikísérték a házfoglalókat az épületből, miközben a ház előtt végig fiatalok zenéltek és tapsoltak. Felvették az aktivisták adatait, de mindnyájan szabadon távozhattak.

Előzőleg egy rendőr és Hont András fideszes önkormányzati képviselő az épületben röviden tárgyalt a foglalókkal. A képviselőt a házfoglalók kérték meg, hogy segítsen egyeztetni a rendőrökkel. A házfoglalók azt mondták, számítottak a rendőrök megjelenésére, de a megnyitót szerették volna megtartani. Hont András az újságíróknak azt mondta: személyes garanciát vállalt arra, hogy senki nem nyúl a házfoglalók holmijához, amit az épületben kellett hagyniuk.

A házfoglalók képviselői ígéretet kaptak, hogy hétfőn tárgyalhatnak Demeter Tamás kulturális alpolgármesterrel a ház és a tervezett központ sorsáról. Az önkormányzat szerint a Kazinczy utcai épület életveszélyes, statikai vizsgálatokra van szükség. A rendőrség szerint betörésről volt szó, hiszen a házfoglalók (lakattal) lezárt területre hatoltak be. A rendőrök szerint az is szabálysértésnek minősül, hogy a foglalók engedély nélkül lógattak ki a házból egy nagy alakú plakátot. A plakát felrata: "Budapest a tiéd is, Budapest Európa kulturális fővárosa 2010" volt.

A Centrum Csoport tagjai 2004 októberében kulturális központot szerveztek illegálisan a lebontásra ítélt Úttörő Áruházban. Az úgynevezett squat-ok célja, hogy szociális és kulturális igényeket elégítsenek ki. A squat-alapítók tiltakoznak az ellen, hogy az állam, az önkormányzat kihasználatlan házakat birtokol, míg sokaknak nincs hol laknia.