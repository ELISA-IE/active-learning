Kötelező lesz a vakírás a gyógyszereken

Hazánknak október végéig kell eleget tenni annak az uniós előírásnak, amelyek értelmében a gyógyszerek dobozán a vakok számára is olvasható feliratokat kell elhelyezni. A hazai gyógyszergyártók attól tartanak, ha túl sok feliratot kell elhelyezni, akkor a dobozok méretét is meg kell növelni. A külföldi gyártók pedig azt szeretnék, ha csak az újonnan forgalomba kerülő orvosságokra vonatkozna a kötelezettség.

Az európai uniós előírásoknak megfelelően október végéig a gyógyszeres dobozokon bizonyos információkat Braille-írással, vagyis a vakok számára olvasható módon is fel kell tüntetni. Hamvas József, az Egészségügyi Minisztérium főosztályvezetője elmondta: a 2004-es uniós direktíva csak azt írja elő, hogy a tájékoztatást a gyengénlátók számára is biztosítani kell. Azt, hogy ezt miként oldják meg, és milyen információkat helyeznek el Braille-írással a medicinák dobozán, az egyes tagállamokra bízzák. Hamvas elmondta: a jelenleg szakmai egyeztetés alatt álló tervezet valószínűleg azt mondja majd ki, hogy a gyógyszer nevét és formáját kell majd a dobozokon Braille-írással is feltüntetni.

A készülő jogszabályt bizonyos korlátozásokkal támogatja a Magyarországi Gyógyszergyártók Országos Szövetsége (MAGYOSZ) és a külföldi gyártókat tömörítő Innovatív Gyógyszergyártók Egyesülete (IGYSZ) is. Machácsné Halász Tünde, MAGYOSZ képviseletében az [origo]-nak elmondta: amennyiben a rendelet többféle információ feltüntetését írja elő, az jelentősen megnövelné a gyártók költségeit. A Braille-írás ugyanis nagyobb helyet foglal el, így jóval nagyobb méterű csomagolóanyagra lenne szükség. Machácsné hozzátette: problémát jelent, hogy nincsenek útmutatók az előírások teljesítéséhez, így nem tisztázott, milyen termékekre vonatkozik az előírás, a 2005. november elsejét követően törzskönyvezésre beadott termékekre, a jelenleg elbírálás alatt lévő termékekre vagy visszamenőlegesen minden forgalomban lévő gyógyszerre.

Az IGYSZ szerint csak azokat a gyógyszereket lehet majd Braille-írással ellátni, amiket a jogszabály elfogadása után, vagyis 2005. november elsején hoznak forgalomba. Slavov Ilja, az IGYSZ regisztrációs menedzsere az [origo]-nak elmondta: az uniós direktíva visszamenőleges hatályt nem fogalmaz meg, annak ugyanis óriási költségei lennének. Az újonnan forgalomba kerülő orvosságokon viszont az IGYSZ-hez tartozó gyártók feltüntetnék a gyógyszer nevét, annak erősségét és formáját is. Az [origo] úgy tudja, egyes gyártók megkérdőjelezték az intézkedés hatékonyságát is, azzal érvelve, hogy a vakoknak és gyengénlátóknak csak egy része ismeri a Braille-írást.

A vakok viszont jelentős segítségnek tartanák, amennyiben vakírást is tartalmazna a gyógyszeres doboz. Erhartné dr. Molnár Katalin, a Vakok és Gyengénlátók Országos Szövetségének főtitkára elmondta: megelégednének azzal, ha csupán az orvosság nevét és a szavatossági időt tartalmazná számukra is olvasható módon a doboz. Erhartné, aki maga is vak, hozzátette: mivel Braille-nyomtatással Magyarországon csak a Vakok Szövetsége foglakozik, együttműködnének a hazai gyártókkal a feliratok elkészítésében.

A tavaly elfogadott uniós direktíva megvalósítására nincs egységes gyakorlat a tagállamokban. A tagállamok egy része a határidőre próbál eleget tenni az előírásnak, mások pedig igyekeznek elébe menni. Nagy-Britanniában az egészségügyi minisztérium honlapján már elérhető a rendelet szövege. Ráadásul Németországban és Nagy-Britanniában visszamenőleges hatállyal vezetnék be, vagyis a jelenleg forgalomban lévő gyógyszerekre is vonatkozna. Olaszországban a legtöbb orvosság dobozán már ma is feltüntetik a készítmény nevét Braille-írással is.