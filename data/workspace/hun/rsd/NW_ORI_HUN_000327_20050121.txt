Tizedével bővült az építőipar

Az építőipari termelés 2004 novemberében a kiigazítatlan adatok alapján 12,3, munkanaptényezővel kiigazítva pedig 10,8 százalékkal nőtt éves szinten - közölte honlapján a Központi Statisztikai Hivatal (KSH) pénteken. Az építőipar az év első tizenegy hónapjában 7 százalékkal bővült éves összevetésben. 

Szezonálisan és munkanaptényezővel kiigazítva a novemberi termelés 1,9 százalékkal volt magasabb az októberinél.

2004 novemberében a legnagyobb építőipari alágazat, a szerkezetkész épületek és egyéb építmények építése 19 százalékkal emelkedett, az első tizenegy hónapban összesen 13,4 százalékkal volt magasabb az előző évi értéknél. Az alágazat termelésének emelkedését továbbra is a gyorsforgalmi úthálózat fejlesztése okozza - olvasható a közleményben.

A KSH adatai szerint az építőipari vállalkozások novemberben 36,3 százalékkal nagyobb volumenű új szerződést kötöttek az egy évvel korábbinál. A hó végi szerződésállomány 95,3 százalékkal nőtt éves szinten. 

Az építőipari tevékenység költségalapon számított árai 5,4 százalékkal nőttek.