Januárra a régi minimálbér után fizetünk

Január 1-jétől emelkedett a minimálbér. A főfoglalkozású egyéni és társas vállalkozók, valamint az eva szabályai szerint adózó egyéni vállalkozók azonban 2006. januárra még a tavalyi 57 000 Ft-os, februártól viszont már 62 500 Ft-os minimálbér alapján köteles a járulékaikat megfizetni - áll az APEH tájékoztatójában. 

A teljes munkaidőben foglalkoztatott munkavállalók esetében a kötelező legkisebb munkabér 2006. január elsejétől 62 500 forint. A munkavégzésre irányuló egyéb jogviszony keretében munkát végzők biztosítási kötelezettségét januárban még havi 17 100 (napi 570), 2006. februártól havi 18 750 (napi 625) forint figyelembevételével kell megállapítani. A főfoglalkozású egyéni és társas vállalkozó, az egyszerűsített vállalkozói adózás szabályai szerint adózó egyéni vállalkozó januárra legalább 57 000, februártól azonban már legalább havi 62 500 forint alapulvételével köteles a járulékokat megfizetni. Az egyházi személy után - ide nem értve a saját jogú nyugdíjasnak minősülő egyházi személyt - az egyház januárra ugyancsak 57 000, februártól pedig 62 500 forint alapulvételével fizeti meg a járulékokat.

A kezdő egyéni vállalkozó járulékfizetési kötelezettségének az alapja a kezdés évében a tárgyhónapot megelőző hónap első napján érvényes minimálbér. Ha tehát a vállalkozó a vállalkozói igazolványát január közepén kapja kézhez, úgy január hónapban 10 x 1900, februárban pedig már 62 500 forint alapulvételével kell a járulékokat megfizetnie. Ha a vállalkozói igazolványt februárban veszik át, akkor februárra napi 2083,33 Ft, márciustól havi 62 500 forint a fizetendő járulékok alapja.

A költségvetési törvény értelmében az egészségbiztosítási járulék tekintetében a járulékfizetési felső határ egy naptári napra jutó összege 2006. évben 17 330 forint, éves szinten 6 325 450 forint.

A járulékmértékek 2006-ban nem változtak, így a társadalombiztosítási járulék továbbra is 29% (18+11%). A biztosított által fizetendő nyugdíjjárulék 8,5 %, magánnyugdíj-pénztári tag esetében 0,5%. Utóbbiaknak azonban 8% tagdíjat kell fizetniük. Az egészségbiztosítási járulék és a vállalkozói járulék 4%, a munkaadói járulék 3%, a munkavállalói járulék pedig 1% ebben az évben is. Tavaly novembertől havi 1950 Ft. összegű eho-t kell fizetni. Jó hír ugyanakkor, hogy 2006 novemberében az eho megszűnik.