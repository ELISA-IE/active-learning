Újpest kitáblázza a fővárosi kezelésű kátyúkat

Táblákkal akar "lelki pressziót" gyakorolni a fővárosi vezetésre Újpest a kátyús utak miatt. A kátyús, fővárosi kezelésű kerületi utak mellé helyezett táblákon azt jelzik, az út rendbetétele a fővárosi önkormányzat feladata lenne.

Táblákat helyzetetett ki Derce Tamás újpesti polgármester azokra a már-már életveszélyesen kátyús útszakaszokra, amelyek rendbetétele a fővárosi önkormányzat feladata volna - írja a Népszabadság. A Leiningen és Templom utcán elhelyezett "Ennek az útnak a karbantartására a magyar országgyűlés a fővárosi önkormányzatnak biztosított pénzt" feliratú táblákkal a fővárosra akarnak "lelki pressziót" gyakorolni.

Derce szerint az úthibákról többször is tájékoztatta a Fővárosi Közterület-fenntartó Rt.-t és a fővárost, de eddig semmi sem történt. Derce közölte, amíg nincs kijavítva az út, marad a tábla, sőt más utak mellé is kiteszik. 

Vajda Pál (MSZP), városüzemeltetésért felelős főpolgármester-helyettes szerint az idei útrekonstrukciós programot minden kerület vezetőjével egyeztették, és nem tud arról, hogy a Derce által említett utcák balesetveszélyesek volnának. 

A főváros átellenes oldalán, a XI. kerületben is megelégelték a kátyúkat, itt azonban a helyi önkormányzat maga intézkedik a telefonon bejelentett kátyúk 48 órán belüli kijavításáról. Tapasztalataik szerint a bejelentett úthibák kétharmada fővárosi kezelésű utakon van - írja a Népszabadság. 