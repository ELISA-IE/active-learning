Több termékre, szolgáltatásra jár jótállás

A bútor visszakerült, több számítástechnikai eszköz pedig bekerült a kötelező jótállással értékesíthető termékek körébe. A szigorított kormányrendelet a 2005. június elseje után vásárolt árukra vonatkozik. Ősszel újabb fogyasztóbarát módosítások várhatók. A javító-karbantartó szolgáltatást nyújtókat 2004. szeptembere elseje óta a 20 ezer forintos értékhatárt meghaladó munkák elvégzése után ugyancsak jótállási kötelezettség terheli.

Ismét egyéves kötelező jótállást ír elő a kormány az ebből a körből két éve kimaradt bútorokra. Ezentúl nemcsak a teljes konfigurációban vásárolt számítógépekre, hanem azok tízezer forintnál drágábban vásárolt valamennyi alkatrészére is vonatkozik majd a kötelező jótállás. Ennek az az oka, hogy akik maguknak állítanak vagy állíttatnak össze személyre szabott gépet, annak drága alkatrészeire sokszor nem kapnak jótállást - a Fogyasztóvédelmi Főfelügyelőség helyettes szóvivője szerint.

A 2005 június elsejétől hatályos rendelet számos pontosítást is tartalmaz, amelyet a két éve történt módosítás óta kirobbant vitás ügyek indokoltak. A háztartási gépekre vonatkozó pontokba bekerült például az ezek kombinációjára utaló kötelezettség is, mivel sok probléma adódott az efféle berendezések vitatott jótállási kötelezettségéből. Immár bármilyen variációban forgalomba hozott műszaki berendezésre teljes körű jótállás vonatkozik. Az egyre nagyobb számban vásárolt pendrive-ok, szkennerek, valamint a digitális fényképezőgépek memóriakártyái, a projektorok és a műholdvevő antennarendszerek is bekerültek e körbe. 

Az államilag garantált, kibővített jótállás és a pontosítások a kereskedők számára is tisztább helyzetet teremtenek, jóllehet azok elsősorban a fogyasztók védelmére szolgálnak. A jótállás teljes időtartama alatt, tehát a vásárlástól számított egy éven belül nem a vevőnek, hanem a kereskedőnek kell bizonyítania, hogy az adott termék meghibásodása nem rendeltetésszerű használatból származik. A használhatatlan terméket ellenkező esetben a kereskedő köteles megjavíttatni, kicserélni, illetve a vételárat visszafizetni.

A jótállási idő lejárta után a rendeletben felsorolt tartós fogyasztási cikkekre két év szavatosság él, aminek időtartamára - így járnak el az autókereskedők - önként adható jótállási garancia is. Kevesen tudják, hogy a szavatossági körbe tartozó cipőkre például már nem a régi, hanem az új szabályok vonatkoznak, tehát a hibás lábbeliket nem fél évig, hanem két évig lehet az üzletbe visszavinni. Igaz, hogy a szavatosság első fél évét követő másfél évben már a vevőnek kell szakértői vizsgálatot kérnie és fizetnie, írja a Népszabadság.

A javító-karbantartó szolgáltatásokat nyújtó vállalkozóknak 2004. szeptembere elseje óta a 20 ezer forintos értékhatárt meghaladó munkák elvégzése után jótállást kell vállalniuk. A jótállás a lakáskarbantartási és -javítási szolgáltatásokra, háztartási gépek és -készülékek javítására, barkács- és kerti szerszámok javítására, audiovizuális termékekre, személygépjármű- és motorkerékpár-javítására vonatkozik, hat hónapos határidőre. A szolgáltatás igénybevételét a fogyasztó számlával tudja bizonyítani, a szolgáltató kötelessége 20 ezer forint felett a jótállási jegy kiállítása. 