Leépít és csatornát indít a Duna TV

Két új, az internetről elérhető csatornát indít a Duna TV, amelyekről a néző letöltheti a műsorokat, így saját maga szerkeszti majd az adást. A fejlesztésekre egyelőre nincs forrás, leginkább az államtól várnak segítséget. Ezzel együtt a Duna TV 350-400 millió forintot szeretne megtakarítani körülbelül nyolcvan belső munkatárs elbocsátásával. A csatorna alelnöke szerint kevesebb ember is elég lesz a régi és a két új csatorna működtetésére.

Jövőre 350-400 millió forintos megtakarítást vár az új menedzsment által tervezett, körülbelül nyolcvan főt érintő elbocsátástól a Duna Televízió. A csatorna gazdasági alelnöke ezt ugyanazon a napon közölte, amikor a televízió bejelentette: körülbelül három hónap múlva két új adót indítanak a jelenlegi mellett. Pomezanski György alelnök az [origo]-nak elmondta: a létszámcsökkentéssel együtt megvalósítható a három csatorna műsorainak szerkesztése.

"A létszámcsökkentés körülbelül nyolcvanfős. Ennyivel többen vagyunk, mint ahányan a Duna TV egyetlen, illetve a későbbiekben három csatornáját működtetni tudnánk" - mondta Pomezanski. A Duna TV jelenlegi gárdája ötszáz fős.

Az induló csatornák az interneten keresztül lesznek majd elérhetők. "A néző letöltheti magának az anyagot, így tulajdonképpen maga szerkeszti meg a csatornákat, ilyen még nem volt Magyarországon" - magyarázta az alelnök. A csatorna gazdag archívumában található anyagok sugárzási joga a Duna TV-é, így a sugárzást az interneten keresztül nagyon olcsón meg lehet oldani - vélte Pomezanski, aki szerint ez kevesebb mint 100 millió forintból megtörténhet. "Jelen pillanatban nincs meg a forrás, de az államnak komolyan kell vennie a nézők igényeit" - tette hozzá. 

Az egyik tervezett, Autonómia nevű csatornán kisebbségieknek, határontúliaknak szóló műsorok lennének elérhetők, az Unió nevű adó pedig az oktató funkcióra összpontosítana, és távoktatási rendszert építenének ki a segítségével. "A két leánycsatorna a főadóról vesz le terheket, melyet érdeklődésével a másfél-két milliós állandó nézőtáborunk tart majd el" - mondta Pomezanski, aki szerint a nézők többnyire a szegényebb értelmiségiek közül kerülnek ki. 