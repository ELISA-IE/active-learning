Belga csecsemők százait segítik halálba

Az egyéves koruk előtt meghalt csecsemők 57 százalékát orvosok segítik halálba szüleik beleegyezésével. Az orvosok 80 százaléka szerint ez szakmai kötelességük a menthetetlenül beteg babák haszontalan szenvedéseinek megelőzése érdekében - írja a Népszabadság. 

Szülők beleegyezésével orvosok segítik halálba az egyéves koruk előtt meghalt belga csecsemők 57 százalékát - írja a Népszabadság  egy belgiumi tanulmány alapján. A tanulmányban ugyan csak a flamand országrészt vizsgálták, ám egész Belgiumra vetítve körülbelül 250 menthetetlenül beteg babát segítenek halálba, minden ötszázadik élve született gyereket. 

A kicsik több mint fele a terhesség 37. hete előtt született, egyharmaduk eleve súlyos elváltozással. A belgiumi orvosok nyolcvan százaléka úgy véli szakmai kötelességük, hogy ha kell "a halál előidézésével előzzék meg a haszontalan szenvedéseket". Tízből hat belga orvos támogatja az eutanáziát. 

Hollandiában ugyanakkor - ahol liberális eutanáziatörvény van érvényben - évente tizenöt-húsz, gyógyíthatatlan betegségben szenvedő csecsemő életének vetnek véget. Az eutanáziatörvény ugyanakkor nem vonatkozik az újszülöttekre, mivel nem tudnak beleegyező nyilatkozatot tenni.