Elfogtak egy kolumbiai kokainbárót

Elfogták a Norte del Valle nevű drogkartell egyik vezetőjét Kolumbiában. A letartóztatott férfi állítólag 500 tonna kokaint csempészett be az Egyesült Államokba.

A kolumbiai rendőrség letartóztatta az egyik befolyásos drogkartell, a Norte del Valle állítólagos vezetőjét, akit drogcsempészet és pénzmosás miatt köröztek az Egyesült Államokban - írta a BBC.

John Eidelber Cano Correát Észak-Nyugat-Kolumbiában vették őrizetbe, miután helikopteres különleges egységek megrohamozták a birtokát. 2003-ban a New York-i bíróság tíz kábítószerrel kapcsolatos vádpont alapján kérte kiadatását, állítólag 500 tonna kokaint csempészett be az Egyesült Államokba.

A rendőrség információi szerint letartóztatásakor Cano az egyik kolumbiai katonai szervezet, az Egyesült Önvédelmi Erők védelme alatt állt. Alvaro Uribe kolumbiai elnököt korábban a jogvédők és az ENSZ is bírálta, amiért törvényhozásával nem kényszeríti rá a katonai szervezeteket, hogy hagyjanak fel drogügyeikkel.

A Norte Del Valle kartell az utolsó azok közül a tradicionális drogcsempész szervezetek közül, amelyek  a Medelli és a Cali kartellek bukása után jelentek meg. 