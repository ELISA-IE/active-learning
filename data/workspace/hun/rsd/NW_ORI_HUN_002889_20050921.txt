Újabb hurrikán veri fel az olajárat

Újabb hurrikán fenyegetése miatt szöktek fel az olajárak szerdán. A Rita névre keresztelt vihar miatt 67,50 dollárra drágult a nyersolaj hordója. A vihar jelenleg a Mexikói-öbölbe tart, amely az USA legnagyobb olajkitermelő területe. A válságot fokozza, hogy a Katrina hurrikán pusztítása után még mindig nem sikerült helyreállítani több finomítót az USA déli részén.

Újabb hurrikán fenyegetése emelte az olajárakat szerdán. Az ázsiai kereskedésben 67,50 dollárra drágult a West Texas Intermediate olaj hordója. Az 1,30 dollárod drágulást az okozta, hogy a Rita névre keresztelt vihar áthaladt a floridai Key-szigetek fölött, és jelenleg a Mexikói-öböl felé tart. 

Az aggodalom jogos, ugyanis itt található az USA legnagyobb olajtermelő területe. A Shell, a BP, a Chevron, az Apache, az Anadarko, az Exxon Mobil, és a ConocoPhilips máris kiürítették olajfúró platformjaikat a térségben. A napi kitermelést 811 ezer hordóra csökkentették a térségben. A Rita a Mexikói-öbölből Texas felé veszi az irányt, ahonnan az Amerikában kitermelt olaj több mint egynegyede származik - írja a BBC News.

A hatóságok remélik, hogy a Rita kevésbé súlyos károkat okoz majd, mint elődje. A Katrina 46 olajfúró platformot teljesen megsemmisített, további 18-at pedig megrongált. 

Ugyanakkor a Rita súlyosan érintheti az olajfinomító kapacitás alakulását is. A Katrina-hurrikán tombolása után még nem állt helyre a munka négy nagy finomítóban. Amennyiben a Rita újabb finomítókat kapcsol ki a termelésből, az újabb olajár-dráguláshoz vezethet.

Az OPEC, az olajtermelő országokat tömörítő kartell kedden azzal próbálta mérsékelni az égbe szökő olajárakat, hogy megígérte: 2 millió hordós extra készletet dob piacra három hónapig, október elsejétől. Az OPEC kísérlete azonban csak rövid ideig volt hatással az olajpiacra, hiszen szerdára az árak ismét jelentősen emelkedtek.