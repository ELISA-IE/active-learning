Kis kamatcsökkentést várnak a Monetáris Tanácstól

A legtöbb elemző alacsony kamatcsökkentést vár a Monetáris Tanács mai ülésétől. Sok elemző szerint borítékolható a 25 pontos csökkentés - írja a Világgazdaság. Az óvatoskodó monetáris politikát ez alkalommal nem az infláció, hanem a térséget sújtó tőkekivonás indokolja.

A Monetáris Tanács mai kamatdöntő ülésétől 25 bázispontos csökkentést várnak az elemzők. Így a jelenlegi 7,75 százalékos alapkamat 7,5 százalékra módosulhat. A Monetáris Tanács óvatosabbá válhat, de nem zárható ki az sem, hogy a testület nem változtat az alapkamaton.

Az idei kamatmélypont 7,0-7,25 százalék lehet, de ez már az év vége előtt bekövetkezhet - vélekednek a pénzpiac szakértői. Az infláció már túljutott a mélyponton, a decemberi prognózis 4,0 százalék körül helyezkedik el.

Az inflációs adatok az utóbb időben nem romlottak, nem ez indokolja az óvatos kamatpolitikát. Azért kell a testületnek behúzni a fékeket, mert a térséget tőkekivonás jellemezte az utóbbi időben, ez pedig 250 forint/ euró közelébe gyengítette a nemzeti valutát. 

Elemzők szerint a kamatvágás nem állítja meg azonnal a forint további gyengülését. A Világgazdaság által megkérdezett szakemberek szerint 252-255 forintig tarthat a gyengülés. A Reuters hírügynökség által megkérdezett szakemberek szerint viszont nem kell drasztikus forintgyengüléstől tartani.

A Monetáris Tanács ebben az évben háromszor mérsékelte a kamatot: januárban 50 bázisponttal 9,5 százalékról 9,0 százalékra, februárban 75 bázisponttal 9,0 százalékról 8,25 százalékra, márciusban pedig 50 bázisponttal 7,75 százalékra módosította a jegybanki kamatlábat.