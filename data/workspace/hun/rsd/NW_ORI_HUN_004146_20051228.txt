Túljutott a leépítések nehezén a Malév

Felére csökkent egy év alatt a belső dolgozók száma. A nemzeti legitársaságnál átszervezések és komoly leépítések voltak idén - írja a Népszabadság.

A Malév szerint az átszervezések a társaság jövője szempontjából létfontosságúak voltak. Az átalakítás jelentőségét növeli, hogy a földi kiszolgálás és a műszaki karbantartás területén dolgozó több mint ezerkétszáz munkavállaló kiszervezését, illetve a négyszáz fős elbocsátást sikerült az érdekvédőkkel egyeztetve végrehajtani. 

 

Mivel tulajdonosi döntés miatt cégszinten jövőre nem nőhetnek a bérjellegű kiadások, a megmaradt dolgozók béremelésére az elbocsátással megspórolt pénz nyújthat fedezetet. Az idei létszámleépítés egyszeri költsége egy-másfél milliárd forint, a Malév a 2005-ös évet várhatóan egymilliárd forintos mérleg szerinti veszteséggel zárja - ebben már benne van az üzemanyag-üzletág eladásából származó hétmilliárdos rendkívüli bevétel is. A jövő évi terv - nem először - nullszaldóval számol.

 

Az átalakítás szükségességéről az idén szeptemberben beszélt először nyilvánosan a társaság vezérigazgatója. Gönci János összesen hatszáz fős elbocsátást említett, mindezek alapján valószínűsíthető, hogy jövőre további kétszáz munkavállalónak kell elhagynia a Malévet, illetve leányvállalatait.