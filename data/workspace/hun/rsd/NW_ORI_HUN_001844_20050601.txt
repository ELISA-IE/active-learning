Megöli az unalom a balatoni büféseket

Hiába volt kánikula múlt hétvégén, csak kevés strandoló lézengett a Balaton partján. Az éttermek egy része még ki sem nyitott, a többiek konganak az ürességtől. A büfések szerint az emberek a naptárhoz igazítják a nyaralást, nem az időjáráshoz.

Néhány, pár fős német turistacsoporton kívül nem nagyon lehet nyaralókkal találkozni a Balaton környékén. Az éttermek többsége még ki sem nyitott, a székek az asztalokra fordítva pihennek. A hétvégi házakon, szállodákon az utolsó javításokat végzik, a megnyitott éttermekben most készülnek az idei kínálatot és az árakat hirdető táblák. Egy-két utcai árus már kipakolta a képeslapokat és a napszemüvegeket, de még unatkozva üldögélnek az üzletek előtt. A siófoki sétány kihalt, alig lézeng egy-két nyaraló.

A szezon beindulásán a múlt hétvégi hőség sem segített, csak kevesen keltek útra a Balaton felé. "Többen voltak, mintha esett volna, főleg szombat este, de nem volt még nyári hangulat" - mondta az [origo]-nak egy siófoki szabadtéri bár pultosa. A szezon csak akkor indul be, ha nyitnak a nagyobb szórakozóhelyek és befejeződik az iskola. A naptárhoz igazítják a nyaralást, nem az időjáráshoz - mondta a hétvégéről rosszkedvűen egy bazáros, miközben a képeslapokat rendezgette. Szerinte július elejétől augusztus 20-ig lesz nyüzsgés, addig megöli őket az unalom.

"Három asztalnál ülnek vendégek, így volt ez hétvégén is" - mondta egy széplak-felsői étterem vezetője. Kevesen jönnek le egy-két napra, a hosszabb nyaralások pedig csak az iskola után kezdődnek - tette hozzá. Vendégek még alig vannak, de ellenőrzés már volt idén az étteremben. Az ÁNTSZ-esek a konyha tisztaságát vizsgálták, a vámosok pedig arra voltak kíváncsiak, hogy az italokon van-e zárjegy.Bőven van még hely egy siófoki, part menti három csillagos szálloda parkolójában is. A vendégek többsége német, ők jóval előre lekötött üdülésen vesznek részt. Német diákok is vannak, akik nemrég fejezték be a középiskolát és ez az utolsó közös kirándulásuk osztálytársaikkal. Az elmúlt hétvégén 3-4 szobát foglaltak le a szállodában azok a nyaralók, akik a jó idő miatt jöttek le. Egy-egy éjszakára érkeznek fiatalok, akik a szórakozóhelyek nyitóbulijai miatt utaznak a Balatonra, de a családos nyaralások csak július elején kezdődnek - mondta a szálloda munkatársa.Három csillagos szálloda/fő/éjszaka9000 FtStrandbelépő700 FtRántott sajt körettel étteremben600 FtSajtburger büfében400 FtNagy adag gépi fagyi300 FtEgy gombóc fagyi120 FtMásfél órás sétahajózás1200 FtA siófoki strand kedden zárva volt, de az árak már kint vannak: 700 forint lesz a belépő a felnőtteknek. Évek óta idén a legmagasabb a víz szintje, amely május végére nem csak elérte, hanem meg is haladta az egy métert. De nem csak a víz mennyiségével, hanem annak minőségével is elégedettek a szakemberek. A szállodák árait érdemes összehasonlítani, mert némelyikben egy négytagú család két éjszakát tud eltölteni 60 ezer forintért, de akad olyan is, ahol ennyi pénzért majdnem egy hetet, négy éjszakát alhatnak.Tiefenthaler EszterFotó: Fábián Évi