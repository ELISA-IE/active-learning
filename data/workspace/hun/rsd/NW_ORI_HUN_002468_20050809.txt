Emelkedés után esett a BÉT indexe

A Budapesti Értéktőzsde részvényindexe, a BUX 40,05 pontos csökkenéssel, 21.089,30 ponton zárt kedden.A hétfői záró értékhez képest 0,19 százalékos gyengülés 16,8 milliárdos forgalom mellett valósult meg.



A részvénypiac forgalma 16,8 milliárd forint volt, a vezető részvények árfolyama vegyesen változott a hétfői záráshoz viszonyítva.A Moltörténelmi csúcson zárt, ami az olajár emelkedésével magyarázható, míg a Richter jelentős esése a dollár árfolyamának elmúlt napokban tapasztalható csökkenésével magyarázható.A BUMIX 16,66 ponttal, 0,94 százalékkal csökkent, 1.757,38 ponton zárta a keddi kereskedési napot.

Szatmári Tamás, a Takarékbank Rt. üzletkötője szerint az egész napra jellemző optimizmus után a nap végére elfogyott a lendület. Hozzátette: valószínűleg profitrealizálás kezdődött a piacon.

Bezsényi Zoltán, az Erste Bank Rt. elemzője elmondta, hogy a nap közben tapasztalt 3 százalékos növekedés után mindenkit meglepett a hirtelen esés.A szakértő úgy vélekedett, hogy a piac jelenleg fordulópontján van, az index tartós emelkedése miatt a kereskedőkben elmúlt a veszélyérzet, mindenki további növekedésre számít. Ezzel együtt a következő napokban kiadott gyorsjelentések határozzák majd meg a piac irányát - tette hozzá.