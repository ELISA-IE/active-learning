Újabb útfelújítások kezdődnek a fővárosban

Útfelújítási munkálatok kezdődnek hétfőn és kedden a fővárosban. Ezúttal a IX., XV., XVI., XIX., XX., XXIII. kerületben túrnak fel egy-egy útszakaszt. Teljes útlezárásra nem, csak sávszűkítésre kell számítani. Az útfelújítási munkák mellett közműmunkák is indulnak jövő héten, a VIII., XIV., XI. és a XXII. kerületben.

Budapest több pontján is útfelújítási munkálatokba kezdenek június 20-án és 21-én. Hétfőn átadják a munkaterületet, kedden kezdenek dolgozni a XXIII. kerületi Majori utcában a Dózsa György utca - M0 autópálya közötti szakaszon. A munkálatok szegélyépítéssel kezdődnek, még vitatott, hogy melyik oldalon. A szegélyépítés 1 métert vesz el a sávból.

A XV. kerületi Rákos úton az Arany János utca - Széchenyi utca közötti részen a buszmegállók és a szegélyek bontásával, illetve építésével kezdődik az útfelújítás június 20-án. Itt egyelőre sávszűkítésre kell számítani. A későbbiekben azonban egyirányúsítás, illetve sávlezárás várható.

A IX. kerületben, a Dési Huber utca Toronyház utca - Üllői út szervizútja között hétfőtől nem szabad parkolni. A munkálatok alatt sávszűkítés várható.

A XX. kerület, Szent Imre herceg utcában a Kossuth L. utca - Ferenc utca között 21-étől forgalomterelés lép életbe. A 48, 23 és 66-os buszmegállót áthelyezika Szent. Erzsébet térre. Az autósok sávszűkítésre készülhetnek.

Hétfőtől a XIX. kerületi Nádasdy utcában a Pannónia utcától a Hunyadi utca irányában egyirányú lesz a forgalom.

A XVI. kerületi Mátyás király úton június 21-én, kedden kezdődnek a munkálatok, a Budapesti út és a Csömöri út közötti szakaszt lezárják.

Jövő héten az útfelújítási munkák mellett közműmunkák is indulnak, a VIII. kerületi Baross utcában, a XIV. kerületi Nagy Lajos király utcában, a XI. kerületi Budaörsi úton, a Brassó utca és a Rimaszombati út között, és a XXII. kerületi Leányka utcában - tudatta közleményében a Fővárosi Önkormányzat.