Jogtalanul szedett pénzt Havas médiaiskolája

Évek óta jogtalanul szednek tandíjat az államilag finanszírozott képzésre járó hallgatók egy részétől a Budapest Médiaintézetben - állapította meg az oktatási jogok biztosa több hallgató panasza nyomán. A Szegedi Tudományegyetemhez tartozó intézetben a levelezős hallgatók nyolcvanezret fizetnek félévenként fejlesztés címén. Az egyetem rektora átvette az ügyet, ő dönti majd el: visszafizetik-e a pénzt az ombudsman ajánlása szerint a hallgatóknak.

Több hallgató is panasszal fordult Aáry-Tamás Lajoshoz, az oktatási jogok biztosához: szerintük jogszerűtlenül fizettettek velük félévenként nyolcvanezer forintot a Szegedi Tudományegyetem (SZTE) Budapest Médiaintézetében. A hallgatók államilag finanszírozott levelező képzésre járnak, de csak akkor iratkozhattak be a következő félévre, ha befizették a fejlesztés címén szedett összeget - tudta meg a Magyar Nemzet. Az ombudsmani vizsgálat jogszerűtlenséget állapított meg. A médiaintézet egyik alapítója Havas Henrik újságíró, műsorvezető.

"Az ügy folyamatban van, a vizsgálatról szóló levelemet tegnap kapta meg az egyetem rektorhelyettese. Ezután harminc napjuk van a válaszra" - mondta az [origo]-nak Aáry. Tudomása szerint már több éve létezik a fizetős rendszer, amely minden levelezős hallgatóra vonatkozik. "Az előbb beszéltem egy hallgatóval, aki 1998 és 2004 között járt a médiaintézetbe, tőle is szedtek pénzt. Azok egyike, akik korábban hozzám fordultak, szintén végzett hallgató" - közölte.

A panaszosoknak és az SZTE rektorhelyettesének eljuttatott ombudsmani állásfoglalásban az szerepel, hogy az államilag finanszírozott hallgatókat tandíjmentesség illeti meg. Külön pénzt csak akkor lehet kérni, ha a képzés keretein kívüli igénybevett szolgáltatásról van szó, ez viszont nem lehet a beiratkozás feltétele, hiszen kívül esik a tanterven. Az ombudsman azt ajánlotta, hogy az intézet szüntesse meg a fizetési kötelezettséget, a jogszerűtlenül beszedett pénzt pedig térítse vissza. Aáry-Tamás Lajos az [origo]-nak elmondta, hogy az állásfoglalás nem kötelező érvényű, csak választ kell rá adni.

Ha a Szegedi Tudományegyetem úgy dönt, hogy nem fogadják el az ajánlást, és nem fizetik vissza ezeket a díjakat, a hallgatók bírósághoz fordulhatnak igazukért. Adott esetben pert indíthatnak a korábban végzett hallgatók is, mivel ezeknek az ügyeknek az elévülési ideje öt év.

A rektor átvette az ügyet

Megkerestük a Budapesti Médiaintézet igazgatóját, Érdi Sándort, ő azonban nem volt elérhető. Az SZTE-nél a először a rektorhelyetteshez, Pukánszky Bélához irányítottak minket, később azonban közölték: a rektor magához vette az ügy irányítását, és hétfőig nem nyilatkozik. Pukánszky korábban azt mondta: a levelező alapképzés normatívája a nappalis hallgatók támogatásának csak a fele, a beszedett nyolcvanezer forintokat pedig a legkorszerűbb tanulmányi technikai háttér biztosítására fordítják. A pénzt a Magyar Nemzet információi szerint a Média Menedzser Oktató Kft. nevére kell befizetni, amelynek Havas a FigyelőNet internetes cégmonitorának adatai szerint 2005 februárjában az ügyvezető igazgatója volt.

Homor Géza, az SZTE oktatási igazgatója az MTI-vel annyit közölt, hogy az egyetemen a hallgatók részére járó juttatásokról és az általuk fizetett térítésekről egyetemi szabályzat rendelkezik. A fizetendő térítéseket évente és jogcímenként külön-külön kell megállapítani, mértékükkel kapcsolatban a hallgatói önkormányzatnak egyetértési joga van.

"A Budapesti Médiaintézetben a bölcsész kar kihelyezett képzése folyik, a jelentkező hallgatók már a felvételi tájékoztatóból megtudhatják, hogy bizonyos plusz szolgáltatásokért fizetniük kell" - mondta az oktató. "A diákok tehát eldönthetik, hogy a nyújtott szolgáltatás arányban áll-e a kért térítési díjjal. Úgy tűnik a hallgatók többsége szerint igen, hiszen folyamatosan túljelentkezés van a képzésre" - tette hozzá.

Homor Géza elmondta, bár a konkrét részleteket nem ismeri, a vita az intézet és néhány hallgató között arról folyik, hogy a nyújtott szolgáltatások, például a stúdióhasználat, közvetlenül kapcsolódnak-e a képesítési követelményekhez.

Az oktatási jogok biztosa az üggyel kapcsolatban közölte azt is: fontolgatja, hogy általános vizsgálat kezdeményezését javasolja az oktatási tárcának, mert ez már nem az első ilyen eset. Igen gyakoriak az ehhez hasonló kisebb esetek, amikor a diákoktól különböző címen különböző befizetéseket kérnek - magyarázta. Ilyenkor általában ennél kisebb összegekről van szó - tette hozzá.