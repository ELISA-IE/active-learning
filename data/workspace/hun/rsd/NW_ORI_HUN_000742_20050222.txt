Vádemelési javaslat Szász támadói ügyében

Várhatóan vádemelési javaslattal zárul a rendőrségen a Szász Károly volt PSZÁF-elnök megverése miatt indult nyomozás - véli Szász ügyvédje. A rendőrség ezt megerősítette, azt közölték, hogy jövő hétfőn küldik át az aktákat az ügyészségre.

Várhatóan vádemelési javaslattal fejeződik be a volt PSZÁF-elnök bántalmazása ügyében indult nyomozás szerdán - mondta Futó Barnabás, Szász Károly jogi képviselője az [origo]-nak. Az ügyvéd azért valószínűsíti, hogy a rendőrség lezárja a nyomozást és továbbküldi az aktákat az ügyészségre, mert szerdán iratismertetést tartanak, erre pedig általában akkor kerül sor, amikor átküldik az ügyet az ügyészségre.

Az [origo] megkereste a BRFK-t is az ügyben, ahol azt közölték, a szerdai iratismertetés előtt részleteket nem árulhatnak el. Annyit azonban elmondtak, hogy február 28-án maradandó testi fogyatékosságot okozó testi sértés gyanújával, vádemelési javaslattal megküldik az ügy aktáit a Fővárosi Főügyészségre.

Futó közölte azt is, hogy tudomása szerint jelenleg egy gyanúsítottja van az ügynek, egy nagykanizsai férfi. Szerdán kiderülhet az is, hogy a rendőrök szerint a már korábban is ismert gyanúsítotton kívül más esetében is bizonyítható-e, hogy részt vett a Szász elleni támadásban. Emellett az is kiderülhet, hogy kik voltak a felbujtók, kik állhatnak az ügy hátterében.

Szász Károlyt, a PSZÁF akkori elnökét 2003. június 16-án verte meg a feljelentés szerint két férfi. Minderre akkot került sor, amikor a PSZÁF a Pannonplast-papírok megszerzésének visszásságairól készített jelentést, amelyben közpénzek felhasználását is valószínűsítették, és amelyet Szász megveretése napján tettek közzé. A Pannonplast-ügy vizsgálatakor pattant ki a Kulcsár-ügy is. A nyomozás során kiderült az is, hogy a Szász megverésével gyanúsított férfi és Kulcsár Attila a támadás napján telefonon beszéltek.