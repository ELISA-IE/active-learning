Álútjelzőket tettek ki a rendőrök Gödöllőn

Létező közlekedési táblák jelzéseit összekeverve új útjelzőket kreáltak, majd helyeztek ki az utcákra a gödöllői rendőrök, akik azt tesztelték, hogy mennyi idő alatt veszik észre azokat a sofőrök. A furcsa táblákra felfigyelők között házimozi-rendszert sorsolt ki a rendőrség.

"Évente körülbelül 1200 közlekedési baleset van Gödöllőn, s ezek mind az emberi figyelmetlenség következményei. Ezért összeültünk a kapitányságon és kitaláltuk, hogy legyártunk a KRESZ szerint nem létező közlekedési táblákat, majd szó nélkül kirakjuk azokat a városba, és megnézzük, hogy mennyien veszik észre" - adott tájékoztatást az [origo]-nak egyedi akciójukról Cserni János rendőr százados.

A közlekedési osztály vezetője elmondta, hogy kértek a Közúti Igazgatóságtól 10 darab valódi KRESZ útjelzőt, és ezekre való matricákat, majd "házilag" összekeverték azokat, s így teljesen kusza, valójában nem létező táblákat kreáltak. Például a sárga négyzetből álló "Főútvonal" táblára egy gőzmozdony matricáját ragasztották, vagy a "Bukkanó" fölé útszűkületet jelzőt, míg a "Veszély" táblára két darab felkiáltójel került, ráadásul egymásnak keresztbe.

Az október elején kihelyezett táblákkal kapcsolatban egy hónap alatt mindössze hat bejelentés érkezett a rendőrségre, ami a százados szerint jól mutatja, hogy az emberek mennyire nem figyelnek az útjelzőkre, és mennyire nem veszik azokat komolyan. Ekkor a helyi sajtón keresztül a nyilvánossághoz fordultak, és a közlekedési táblákra irányítva a helyiek figyelmét meghirdették a Táblavadász nevű akciót. Közölték, hogy 10 darab áltábla van a városban, s aki ezeket megtalálja, azok között értékes nyereményt sorsolnak ki.

Kérdésünkre, hogy az áltáblák kihelyezése nem sérti-e a szabályokat, Cserni János azt felelte, hogy gondosan választották ki a helyeket. Csak oda raktak ki ezekből, ahol érdemben nem befolyásolták a közlekedést, viszont jól láthatóak. A december 15-ig tartó akcióban 70-80 személy jelentkezett, közülük szerdán sorsolták ki a győztest.

A szerencsés nyertes - a rendőrök nem kis meglepetésére - lemondott az értékes házimozi-rendszerről, s felajánlotta azt a SOTE II-es számú gyermekklinikája részére. Emellett azt is kérte a rendőröktől, hogy a személyazonossága maradjon titokban.