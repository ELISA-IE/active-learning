Nő a diákhitel törlesztőrészlete

A 62 500 forintra emelkedő minimálbér eredményeként januártól 330 forinttal, 3750 forintra emelkedik a diákhitelt visszafizetők minimális havi fizetési kötelezettsége.

A hatályos jogszabályok szerint a törlesztési szakaszba jutott volt egyetemi, illetve főiskolai hallgatók esetében a visszafizetés az első két évben a mindenkori minimálbérhez van rögzítve, annak 6 százalékát kell havonta visszautalniuk - írja a Napi Gazdaság.

A harmadik évtől kezdve már jövedelemarányossá válik a törlesztés. A Diákhitel Központ Rt. december 15-ig küldi ki az érintetteknek, hogy a 2004-es jövedelmük alapján mekkora összeget kell januártól fizetniük.

A Diákhitel Központ várakozásai szerint a minimálbérhez kötött fizetők az év során 1,35 milliárd forintot fizetnek be, míg a közel 45 ezer jövedelemarányos törlesztőtől 2,65 milliárd forintot remélnek.