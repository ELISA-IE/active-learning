Megbénult a havazástól Kelet-Franciaország

30 ezer háztartás maradt villanyáram nélkül Kelet-Franciaországban az intenzív hazazás miatt. Fél méteres hó esett az Alpok olasz vidékein is.

Áramkimaradásokat és közlekedési nehézségeket okozott szombaton a kiadós havazás Kelet-Franciaországban. Az A48-as autópályát Grenoble és Lyon, az N202-es országutat pedig Digne és Nizza között, illetve a Grenoble-Párizs gyorsvasúti pályát átmenetileg le kellett zárni.

Hatszáz méter tengerszint feletti magasságban 30 centiméteres hó esett. A hó alatt letörtek az ágak, sok helyen összeroppantak a villanyvezetékek. 30 ezer háztartás villanyáram nélkül maradt szombat délben. Az EdF áramszolgáltató társaság azt ígérte, hogy szombat estéig visszakapcsolja az áramot az említett háztartások 90 százalékába.

Intenzív havazást jelentettek Észak-Olaszországból is. Az Alpok 1200 méteres magasságában közel egy napja esik a hó, amelynek vastagsága Valle d'Aosta tartományban eléri a fél métert. Az autósoknak kötelezővé tették a hólánc használatát.