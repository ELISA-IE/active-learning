Elegánsabb ruhát kapnak a közterület-felügyelők

Együtt járőröznek a közterület-felügyelők a rendőrökkel szerdától a fővárosban, ahol így már napi 12 órában, dupla akkora területen tudnak fellépni a szabálysértők ellen. Hatáskörük bővítése mellett a felügyelők elfogadottságukon is javítanának: decembertől fehér ing és nyakkendő váltja a pólót, tavasztól pedig visszatér a tányérsapka. Az elegánsabb megjelenés 66 millió forintba kerül.

"Azzal, hogy minden közterület-felügyelő mellé egy-egy rendőr áll be, meg tudjuk duplázni azt a területet, amelyen fellépünk a szabálysértők ellen" - mondta az [origo]-nak Janicsek Ferenc. A Fővárosi Közterület-felügyelet szóvivője hozzátette, hogy így a napi nyolcórás járőrözést immár tizenkét órásra tudják bővíteni.

A nagyobb területen és a hosszabb munkaidőn felül kibővülnek a jogosítványok is a szabálytalanul parkolók, valamint az illegális árusok és plakátolók elleni fellépésben. A felügyelők mellett dolgozó rendőrök ugyanis már nem csak elkérhetik és ellenőrizhetik a szabálysértők személyi igazolványát, hanem - ha szükséges - kényszerítő eszközöket is alkalmazhatnak velük szemben.

Janicsek  Ferenc szerint nem a még több büntetés a cél, amit bizonyít egy hete indított akciójuk is. Ennek keretében az enyhe szabálysértést elkövető autósokat egy A5-ös méretű citromsárga papírral figyelmeztetik, amin a következő felirat áll: "Jelen esetben a büntetéstől eltekintünk, kérjük, hogy a jövőben tartózkodjon a hasonló szabálysértések elkövetésétől."

A közterület-felügyelők hatáskörük bővítése mellett társadalmi elfogadottságukon is javítani akarnak, új akciójuk mellett ezt szolgálja, hogy fokozatosan elegánsabbra, komolyabbra cserélik ruhatárukat. December elsejétől sötétkék kabát, fehér ing és nyakkendő lesz a viselet a póló helyett az iskolából kikerülő új felügyelőknél, tavasztól pedig visszatér a tányérsapka.

Az [origo] azon felvetésére, hogy a régi időket idéző tányérsapkát mind a honvédség, mind a rendőrség lecserélte, Janicsek Ferenc a következőt felelte: "A tányérsapka olyan kelléke a ruházatnak, amelyet megszokott a lakosság a hivatalos személyektől, ráadásul elegánssá is tesz. Egyébként régi demokráciákban is használják, az Egyesült Államokban nyolcszögletűt viselnek a katonatisztek, míg Nagy-Britanniában a bobbykon kívül a rendőrök ilyet hordanak."

A ruhatár elegánsabbra cserélése 66 millió forintba kerül, a plusz rendőrjárőr azonban nem jelent többletkiadást.