Megszólalt a megerőszakolt politikus

Szabó Bálint, a Fiatal Baloldal Vas megyei elnöke sajtótájékoztatót tartott megverésével és megerőszakolásával kapcsolatban. Korábban Horváth Csaba, az Országos Cigány Önkormányzat megyei elnöke azzal vádolta Tóth Csaba Vas megyei szocialista elnököt és társait, hogy MSZP-tagokat vásároltak több kistelepülésen. A vádat később visszavonták, ennek ellenére Szabó Bálint feljelentést tett Horváthék ellen rágalmazás miatt. Szabó azt állítja, hogy a rágalmazási per tárgyalásának előestéjén azért támadták meg, hogy ne tudjon elmenni a tárgyalásra. Támadói közül kettőt felismerni vélt, akik érintettek a rágalmazási ügyben.

Szabó Bálint, a Fiatal Baloldal Vas megyei elnöke, és ügyvédje, Bárándy György sajtótájékoztatót tartott a megyei elnök megverésével és megerőszakolásával, valamint a szocialisták Vas megyei ügyeivel kapcsolatban. 

Bárándy György a Szabó ellen elkövetett támadás előzményeiről elmondta, hogy 2003-ban Horváth Csaba, az Országos Cigány Önkormányzat megyei elnöke azzal vádolta Tóth Csaba Vas megyei szocialista elnököt és társait, hogy 500 és 1000 forint közti összegekkel MSZP-tagokat vásároltak több kistelepülésen. A Tóthot vádló Horváth Csaba maga is szocialista, romaügyi tanácsadó a megyében. A vádat később visszavonták, ennek ellenére Szabó Bálint feljelentést tett Horváthék ellen rágalmazás miatt. Szabó azt állítja, hogy a rágalmazási per tárgyalásának előestéjén megverték és megerőszakolták. Szabó szerint támadói így akarták megakadályozni, hogy el tudjon menni a másnapi tárgyalásra. Szabó feljelentést tett a támadás miatt, a rendőrség azonban eredménytelenség miatt lezárta a nyomozást.

Szabó Bálint pénteki sajtótájékoztatón kijelentette, hogy szerinte összefüggés van a két tény között, hogy Horváth Csaba 2003 óta Ipkovich György szombathelyi polgármester tanácsadója, aki Tóth Csaba megyei elnök szerint őt "fúrja", és hogy "Horváth illeti olyan alaptalan vádakkal a szocialistákat, hogy pénzért léptettek be tagokat". A támadásról elmondta, hogy már másnap feljelentést tett a rendőrségen testi sértés és szemérem elleni erőszak miatt. Szabó hozzátette, hogy az erőszak megtörténtét orvosi látlelettel is tudja bizonyítani. A szocialista politikus elmondta, hogy miután az eset nyilvánosságra került, komoly dilemmát okozott neki, hogy elbújjon-e, vagy felvállalja a történteket. "Jogi és politikai vonatkozásban az ügy tovább folyik, de ami a támadást illeti, az a továbbiakban már csak rám, és a szűkebb környezetemre tartozik"- mondta.

Bárándy György hozzátette, hogy Szabó Bálintot annyira megviselték a történtek, hogy hónapokig Veér András pszichiáterhez kellett kezelésre járnia. A szocialista politikus négy támadójából kettőt felismert, az egyiket meg is nevezete, ő a Horváth Csaba és társai ellen indított per egyik alperese. A másik felismert támadóról csak annyit mondott, hogy ő is roma származású, de nem tölt be semmilyen tisztséget. Szabó elmondása szerint támadói egyértelműen az értésére adták, hogy "remélik, ezek után nem lesz kedve a bíróságra mászkálni". Arra a kérdésre, hogy korábban miért nem hozta nyilvánosságra az esetet, a politikus azt válaszolta, hogy egyrészt politikai nyomás nehezedett rá, hogy ezt az ügyet ne háborgassák, másrészt emberileg sem érezte helyesnek. "Nem kellemes ilyenről beszélni, gondolják meg" - tette hozzá Bárándy György. Szabó Bálint kijelentette, hogy nagyon furcsállja, hogy a rendőrségi nyomozás lezárása után az ügyészség nem akarta bíróság elé vinni az ügyet.

Tóth Csabát egy másik ügyben, a Fiatal Baloldal taglétszámának növekedésével kapcsolatban okirat-hamisítással gyanúsítják. Ugyanezért nyomoz a rendőrség Zuschlag János volt MSZP-s országgyűlési képviselő ellen is. A Vas Megyei Ügyészség pedig Szabó Bálint ellen folytat eljárást a fiktív alapítások miatt. A nyomozást nehezíti, hogy a jegyzőkönyvek eredeti példányai eltűntek: Szabó Bálint állítása szerint Székesfehérváron kilopták azokat az autójából. Tóth Csaba azt állítja, hogy nem írt alá semmit és ezért alaptalannak tartja a gyanúsítást. Zuschlag János, aki az első idézésén nem jelent meg, tagadta a kihallgatásán a vádat.