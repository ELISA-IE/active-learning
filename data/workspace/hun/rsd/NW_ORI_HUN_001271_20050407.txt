Érdekeinkre hivatkozva keményítenek be a rendőrök

Havi négy szigorított ellenőrzésre számíthatnak mostantól az autósok, mivel egy főkapitányi utasításnak megfelelően fokozottabban ellenőrzik majd az utakat a rendőrök. A húsvéti razzia sikerél felbuzdulva keményít be rendőrség, az Országos Rendőr-főkapitányság főosztályvezetője szerint pedig nincs is más mód a Magyarországon súlyos problémának számító ittas vezetés kiszűrésére. A TASZ nevű jogvédő szervezet szerint ez az eljárás nem demokratikus és sérti az állampolgárok jogait.

A húsvéti közúti razziák sikerén felbuzdulva szigorított ellenőrzéseket tart mostantól a rendőrség a közutakon. Egy főkapitányi utasításnak megfelelően havonta négy alkalommal fokozzák a rendőri jelenlétet és ilyenkor minden eszközt bevetnek a szabálysértések kiszűrésére - mondta az [origo]-nak Pausz Ferenc, az Országos Rendőr-főkapitányság (ORFK) közlekedésrendészeti főosztályvezetője. Az ellenőrzések helyére vonatkozó előírás Pausz szerint nincs, arról a megyei kapitányságok dönthetnek, mivel - mint fogalmazott - "ők tudják, hol szorít a cipő".

Pausz ugyanakkor azt mondta: az erről megjelent sajtóhírekkel ellentétben nem tud róla, hogy felmerült volna az igazoltatási gyakorlat enyhítése. Az [origo] megkereste a Belügyminisztréiumot, ahol azt közölték, hogy nem tervezték és nem tervezik az igazoltatási gyakorlat finomítását. Az ORFK főosztályvezetője szerint jogvédők ugyan valóban felvetették, hogy szűkíteni kellene az általános igazoltatás lehetőségét, ez azonban sem az európai gyakorlatnak (kivétel ez alól például Anglia és Olaszország, ahol csak szabálysértés esetén állítják meg az autóst), se a rendőrség szükségleteinek nem felel meg.

Az 1994-es rendőrségi törvény szerint "a rendőr a feladata ellátása során igazoltathatja azt, akinek a személyazonosságát meg kell állapítania". Később a törvény azt írja, hogy "a rendőr az igazoltatott személy ruházatát, járművét átvizsgálhatja, ha azt a személyazonosság megállapítása, a valószínű veszély elhárítása, bűncselekmény vagy szabálysértés elkövetésének gyanúja szükségessé teszi". Bár az intézkedés okát közölni kell, a jogszabály semmilyen megszorítást nem fogalmaz meg arra nézve, hogy milyen indokok fogadhatók el.

Sőt, a törvény meglehetősen széles jogkört ad a rendőrök kezébe: "a rendőrség a bűncselekmény elkövetőjének elfogása és előállítása, vagy a közbiztonságot veszélyeztető cselekmény vagy esemény megelőzése, megakadályozása érdekében a rendőri szerv vezetője által meghatározott nyilvános helyen vagy a közterület kijelölt részén az oda belépőket vagy az ott tartózkodókat igazoltathatja". Ennek érdekében még "épületet, építményt, helyszínt, csomagot és járművet" is átvizsgálhatnak. A közúti ellenőrzéseknél pedig minden vizsgálat és ellenőrzés megengedett.

Nem felel meg a demokratikus normáknak, hogy bármikor megállíthassanak bárkit a rendőrök. Aki betartja a jogszabályokat, az joggal várja el, hogy ne állítsák meg, ne igazoltassák - mondta az [origo]-nak Dénes Balázs, a Társaság a Szabadságjogokért (TASZ) nevű jogvédő szervezet vezetője. Dénes szerint a rendőri intézkedésnek célhoz kötöttnek kell lenni, mert az általános igazoltatási gyakorlat szubjektív megítéléshez vezethet.

Pausz azonban azt állította, hogy az általános igazoltatási gyakorlat megszüntetése nélkülözhetetlen eszközt venne ki a rendőrök kezéből, hiszen - mint mondta - a járművek megállítása és igazoltatás nélkül nem lehet megállapítani, hogy a gépkocsiban ül-e körözött személy, de az sem látszik kívülről, hogy ittasan vezet-e a söfőr. Pausz szerint ez rontaná a balesetek megelőzésének lehetőségét, ami pedig a húsvéti razziánál is az elsődleges szempont volt. Emellett megjegyezte, hogy a gyakorlatban már régóta arra utasítják a rendőröket, hogy fölöslegesen, külön utasítás nélkül ne avatkazzonak be a forgalomba. "A gyakorlaton kell változtatni, nem a szabályozáson" - mondta.

Dénes szerint a helyzeten az sem változtat, ha az általános igazoltatás gyakorlatát olyan létező problémára hivatkozva védik a rendőrök, mint az ittas vezetés. Bár ez Magyarországon valóban komoly probléma és az ezzel kapcsolatba hozható balesetek száma is magas, a demokratikus eljárás az lenne, ha csak ennek kiszűrésére adnának utasítást - állította a TASZ vezetője, aki szerint az általános igazoltatás gyakorlata pártállami maradvány. Szondáztassák meg az autósokat, de ha a szonda nem színeződik el, akkor elengedjék el minden további ellenőrzés és vizsgálat nélkül - említett egy lehetséges megoldást. A kérdést azonban - mint mondta - nem szabad leszűkíteni az autósokra, mert az a járókelőket is érinti.

Dénes elismerte, hogy a magyar társadalom többsége egyet ért az általános igazoltatási gyakorlattal. Ennek ellenére úgy vélte, hogy ez nem feltétlenül felel meg a demoratikus gyakorlatnak, hiszen például a többsége elfogadhatónak tartja a halálbüntetést is, annak visszaállítását mégsem tervezi egy felelős politikus sem.