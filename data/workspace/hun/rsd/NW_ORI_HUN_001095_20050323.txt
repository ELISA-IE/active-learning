Szörföző Jézus miatt kaphat börtönt egy grafikus

Szörföző, nagyivó Jézusról készült karikatúrái miatt bepereltek egy osztrák grafikust Görögországban istenkáromlásért. A Jézus életét kifigurázó sikerkönyvből Németországban 100 ezer példány fogyott, a görögök azonban 2 évre börtönbe küldenék a szerzőt.

A köntösét szörfözés közben széttáró Jézusról készült karikatúrája miatt került bajba egy osztrák rajzoló. Gerhard Haderer Jézus élete című könyvét ugyanis Görögországban lefoglalták, a szerzőt pedig beperelték istenkáromlás vádjával - írja a Guardian.

Haderer saját bevallása szerint csak egy kis játékosságot akart vinni Jézus életéről szóló elképzeléseinkbe. Ezért festette meg könyvében többek között Jimi Hendrix nagyivó barátjaként vagy épp fűtől elszállva.

A grafikus korábban nem is volt vele tisztában, hogy könyvét kiadták Görögországban, egészen addig, amíg meg nem kapta a bírósági idézést rajzai miatt. Elsőfokon hat hónap felfüggesztett börtönt kapott, de ha másod fokon elbukja a pert, akkor akár két évre is ítélhetik.

Görögországban több mint húsz éve nem volt példa arra, hogy egy szerzőt könyve miatt ítéljenek el. Harderer támogatói szerint a per a művészi szabadság korlátozása. Elfogadhatatlan, hogy valakit, akinek kiadják egy könyvét hazájában, azt börtönnel fenyegessék egy másik országban - mondta egy emberi jogi szakértő, aki szerint a grafikusnak az Európai emberi jogi bíróság elé kell vinnie az ügyet.

Haderer könyvét eddig hét országban (többek között Magyarországon) adták ki, Németországban több mint 100 ezer példányban kelt el. Az osztrák grafikus ismert a német közönség előtt, ugyanis ő készíti a Stern című német újság grafikáit.