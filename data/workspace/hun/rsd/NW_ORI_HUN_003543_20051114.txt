Mégsem lesz egyszerűbb az adózás

Az adóegyszerűsítés jegyében született a nyár elején az a törvénymódosítás, amely egyfelől csökkentette az adminisztrációs feladatokat, másfelől azonban január elsejétől újabb havi bevallás benyújtására kötelezte a foglalkoztatókat és az egyéni vállalkozókat. A kormány néhány héttel ezelőtt született döntése értelmében meg kell változtatni a bevezetés időpontját, illetve a nyilvántartása adattartalmát. Az egyszerűnek nem nevezhető bevallások tervezetei azonban már olvashatók az adóhivatal honlapján. 

A nyáron megalkotott rendelkezéseket az adótörvények november 7-én elfogadott módosítása némiképpen megváltoztatta ugyan, de változatlanul hagyta a hatályba lépés (január 1.) időpontját. Ehhez képest akár egy évvel is eltolódhat a havi adatszolgáltatáson alapuló egyéni adó- és járulék-nyilvántartás bevezetése. Az óriási adathalmaz fogadása, ellenőrzése ugyanis rendkívüli terheket ró a közigazgatásra. A kormány ezért utasította az érintett tárcákat, hogy dolgozzák ki az adatszolgáltatási kötelezettség ütemezésével kapcsolatos újabb törvénymódosítást. 

A parlament által elfogadott rendelkezések szerint a jövőben a munkáltatók, a kifizetők és az egyéni vállalkozók havonta, a tárgyhót követő hónap 12-éig kötelesek személyekre lebontott, részletező bevallást adni a magánszemélyeknek teljesített kifizetésekről, juttatásokról, az ezekkel összefüggő valamennyi adóról és járulékról. A jogalkotók szándéka szerint egyszerűbbé válik így az adókötelezettség ellenőrzése és a társadalombiztosítási ellátásokkal kapcsolatos jogosultság megállapítása. Külön nyomtatványt kell majd kitölteniük a foglalkoztatóknak (alkalmazottanként) és saját személyük vonatkozásában az egyéni vállalkozóknak is. Ha az egyéni vállalkozó foglalkoztató is egyben, ő mindkét bevallást köteles lesz benyújtani a jövőben. Az adatszolgáltatási kötelezettség ugyanúgy terheli az evásokat, mint az egyéb vállalkozásokat. Így hiába egyszerű a bevételi nyilvántartás vezetése, az egyszemélyes evás válllakozásoknak is szükségük lesz könyvelőre a jövőben.   

Az APEH honlapján néhány napja elérhetők már a bevallástervezetek. A jelenlegi elképzelések szerint a 0608 számmal ellátott nyomtatvány, amelyet minden magánszemélyre vonatkozóan külön ki kell kitölteni, egy főlapból és 11 pótlapból áll. A 01-02 es lapok tartalmazzák az adónemenkénti összesítéseket, míg a 03-05-ös lapok az adókötelezettség kiszámítására szolgálnak (összevont adóalapba tartozó jövedelmek, külön adózó jövedelmek, adó, adóelőleg stb.). A 06-10-es lapokon kell feltüntetni a járulékokat, a START kártyások adatait, az igénybe vett társadalombiztosítási és családtámogatási ellátásokat és az ehót. A 11-es lap az önellenőrzéshez használható fel. A bevallás elkészítését az adóhatóság 74 oldalas kitöltési útmutatója segíti. Az egyéni vállalkozók a saját magukra vonatkozó adatszolgáltatást a 0658-as számmal jelölt nyomtatványon teljesíthetik, amely a főoldal mellett további 5 pótlapból áll. 

Már a rendszer bevezetése előtt nyilvánvalóvá vált, hogy a nyilvántartási kötelezettség teljesítése jelentős többletterhet jelenthet a vállalkozóknak, éppen ezért a kormány utasítást adott a bevallások adattartalmának a felülvizsgálatára is. 

Az egyéni adó- és járulék-nyilvántartás kizárólag gépi adathordozón (floppy, CD) vagy elektronikus úton teljesíthető. A gépi adatszolgáltatáshoz az APEH által jóváhagyott számítógépes programot kell majd használni, amely az adóhatóság honlapján az internetes programok között megtalálható. A gépi adathordozón szereplő bevallást személyesen vagy postai úton lehet benyújtani. Személyes benyújtás esetén az adatkísérő lap másodpéldányán igazolják az átvételt. A legnagyobb adózók elektronikus bevallásra kötelezettek. Mellettük más adózóknak is lehetőségük lesz az ügyfélkapun keresztül az elektronikus bevallásra. A felhasználói azonosítás okmányirodai előkészítése azonban csak a jövő évben kezdődik meg. 