Gyakran kerül bajba a szabadszájú Gyurcsány

Többször kényszerült magyarázkodásra szerencsétlen kijelentései miatt Gyurcsány Ferenc alig fél éves miniszterelnöksége alatt. Legutóbb a szaúd-arábiai focistáktól és Orbán Viktor Fidesz-elnöktől kért elnézést túl kemény vagy lazának szánt beszólásaiért. Korábban egy holokauszt-megemlékezésen is bakizott, egyik legelső megszólalásában pedig azt fejtegette, hogy az öregecskedő feleségek már megérettek a cserére.

A nőkkel kezdte szerencsétlen kijelentéseit Gyurcsány Ferenc miniszterelnök, aki alig 6 hónap alatt többször kényszerült már magyarázkodni túl kemény, túl laza vagy viccesnek szánt kijelentései miatt. "Akinek öregecskedő felesége van, az megérdemelne egy fiatalabbat" - mondta Gyurcsány a Magyar Televízió reggeli műsorában még miniszterelnök-jelöltként tavaly szeptember elején. Az elszólás miatt tizenkét női szervezet nyílt levélben tiltakozott. Később a miniszterelnök azt mondta, bosszantja, hogy ironikus kijelentést tett az öregedő feleségekre.

"Nagy a jólét" - szólta el magát nyilvánosan másodszor még tavaly szeptemberben az Országgyűlés első ülésnapján, amikor a stabil és erős magyar gazdaságról beszélt. Egy hét múlva elismerte, hogy kijelentése pontatlan és hibás volt.

Kellemetlen helyzetbe került Gyurcsány a Dohány utcai zsinagógában, a január 18-i holokauszt-megemlékezésen elmondott beszéde miatt is. Ezúttal nem rosszul sikerült poénkodás, hanem tárgyi tévedések miatt bírálták a miniszterelnököt. Gyurcsány ugyanis a megváltó által elrendelt sorsról, illetve a megváltóhoz imádkozó zsidókról beszélt, ami ellentétes a zsidó felekezet hitelveivel, melyek szerint csak várják a megváltó eljövetelét, így nem imádkoznak hozzá és nem is tulajdonítanak neki sorsszerű tetteket.

Gyurcsány múlt szombaton Orbán Viktor volt miniszeterlnöknek szólt be és a szaúd-arábiai focistákat sértette meg. Orbánnak azt javasolta, hogy "fogja be a száját akkor, amikor a költségvetés világáról beszél". Orbán visszautasította Gyurcsány kijelentését és utólag a miniszterelnök is elismerte, hogy túlságosan keményen és szerencsétlenül fogalmazott.

A szaúdi válogatott néhány tagját pedig humorosnak szánt kijelentésében terroristának nevezte. Utólag azzal védekezett, bár lehet, hogy pontatlanul, rosszul és hibásan fogalmazott, egy ilyen kijelentést - amit egy szatirikus műsorban tett - csak akkor lehet félreérteni, ha politikai intoleranciával, esetleg rosszindulattal hallgatják. Végül azért mégis elnézést kért.