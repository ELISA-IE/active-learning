Russell Crowe-t el akarta rabolni az al-Kaida

Russell Crowe filmszínész egy ausztrál magazinnak adott nyilatkozatában bejelentette: úgy értesült a 2001-es Oscar-díj-kiosztó gála előtt, hogy el akarja őt rabolni az al-Kaida terrorszervezet. A fenyegetés hatására a következő két filmjéhez az FBI-tól kapott védelmet. A színész az újságban azt is közölte, hogy információi szerint a terroszervezet azt tervezte, hogy "kivon a forgalomból" több "ikonnak számító amerikait". 

Russell Crowe új-zélandi származású, Ausztráliában felnövő hollywoodi filmszínész az ausztrál GQ magazinnak adott nyilatkozatában azt mondta: akkor hallott először az al-Kaidáról, amikor a 2001-es Oscar-díj-kiosztó gála előtt nem sokkal megtudta, hogy a terrorszervezet el akarja őt rabolni. A hírt egy Líbiában vagy Algériában dolgozó francia rendőrnő üzente meg neki magnófelvételen. Közölte: az FBI először "túlzónak" tartotta az elrablásáról szóló híreket, majd mégis négy éven át biztosították a színész védelmét.

Crowe nyilatkozata után az FBI annyit közölt, hogy valódi volt a fenyegetés, ám arról, hogy pontosan mikor és hogyan érte volna támadás a színészt, nem nyilatkoztak.

A színész szerint a terroszervezet azt tervezte, hogy "kivon a forgalomból" több "ikonnak számító amerikait". "Azóta úgy tűnik, olyan vagyok, mint Elvis Presley. Bármerre megyek, mindenütt ott vannak ezek a fickók az FBI-tól" - mondta. Az FBI ügynökei a BBC információi szerint nemcsak az Oscar-gálára, de az Egy csodálatos elme és a Kapitány és katona című filmek forgatására is elkísérték. Crowe emellett egy volt ausztrál rögbijátékost is felfogadott testőrnek.

Russell Crowe 2001-ben elnyerte a legjobb színésznek járó díjat a Gladiátor című filmben nyújtott alakításáért.