Kivizsgálják a kérésre végzett császárokat

Az elmúlt időszakban több tévés személyiség nyilatkozta azt, hogy szülésekor az orvos az ő kifjezett kérésére végzett császármetszést, ezért a szülészeti szakmai kollégium vizsgálatot indít, hogy kiderítse, milyen gyakori ez az eljárás - írja a Népszabadság. A császármetszésnél tízszer akkora az anya megbetegedésének vagy halálának kockázata, mint természetes szülésnél, mégis egyre emelkedik a műtéti beavatkozással világra segített csecsemők aránya.

Vizsgálatot indít a Szülészeti és Nőgyógyászati Szakmai Kollégium annak kiderítésére, hogy a szülészek milyen gyakran végeznek terhes anyákon császármetszést kérésre, orvosi indok nélkül - írja a Népszabadság. A vizsgálathoz furcsa esemény adta az ötletet, a kollégium elnöke ugyanis azt követően rendelte el a vizsgálatot, hogy az elmúlt időszakban több tévés személyiség nyilatkozott úgy bulvárlapoknak: saját kérésére nem természetes úton szült.

Szabó István, a kollégium elnöke szerint nemzetközi felmérések mutatják, hogy természetes szülésnél tized akkora az anya megbetegedésének, elhalálozásának esélye, mint császármetszéssel. Éppen ezért a beavatkozás elvégzéséhez szakmai indok kell. Az elnök szerint "lelkiismeretlen és fölháborító" azoknak az orvosoknak a tette, akik kérésre végeznek császárt.

Az 1970-es években a megszületett gyerekek 5,5 százaléka született csak császárral, ez az arány azonban 2003-ra elérte a 25 százalékot. A császár általában a kisebb kórházakra jellemző, ezek közül némelyikben a babák 50 százalékát császárral segítik világra. A császárok száma azonban nem csak Magyarországon, hanem az egész világon emelkedik. Ennek egyik oka lehet, hogy az első szülés 20-24 éves orrról 29-re tolódott ki, de szerepet játszhat benne az is, hogy az orvosok félnek a műhibaperektől. Magyarországon például a legtöbb műhibapert szülészek ellen indítják - írja a lap.