Unalmukban fenyegetőznek bombával a gyerekek

Többnyire a nyári szünetben unatkozó gyerekek próbálják felhívni magukra a figyelmet azzal, hogy másokat telefonon zaklatnak, vagy akár azzal, hogy azt állítják, bombát helyeztek el egy forgalmas helyen. Júliusban két fiatal is fenyegetőzött merénylettel, a Parlamentet és a Nyugati pályaudvart kellett miattuk tűzszerészeknek ellenőrizniük. A merénylettel fenyegetőző gyerekek ellen eljárás indul, a szakemberek pedig megvizsgálják családi hátterüket. 

Az iskolaszünetet otthon töltő gyerekek nem tudják mivel elfoglalni magukat, miközben tele vannak energiával és agresszióval - pszichológusok szerint erre vezethető vissza, hogy az utóbbi időben megszaporodott az olyan bombafenyegetések száma, melyet gyerekek követtek el. A gazdag családban felnövő gyerekek elmennek táborba, a szegényebbek viszont egész nap otthon nézik a tévét, bátorságukat pedig ilyen telefonálgatásokkal teszik próbára - mondta az [origo]-nak Balasi Margit gyermek- és ifjúsági szakpszichológus. Sok agresszív filmet látnak, ezzel is összefügg, hogy ilyen ötleteik támadnak - tette hozzá. Ugyanakkor a bombamerénylettel fenyegetőző telefonokat felhívásként is lehet értelmezni, a gyerekek ezzel azt jelezhetik, hogy problémájuk van és nem tudnak ezzel mit kezdeni - mondta a pszichológus.

A legutóbbi fővárosi telefonos bombafenyegetés ma reggel futott be egy taxis társasághoz, egy női hang fenyegetőzött a Keleti pályaudvar felrobbantásával. Ezt megelőzően júliusban két fontos fővárosi épületet is megfenyegettek: a Parlamentet és a Nyugati pályaudvart - mindkét esetben fiatalok voltak a telefonálók. Az épületeket tűzszerészeknek kellett átvizsgálniuk, ez esetenként több százezer forintos költséget jelentett. A rendőrség röviddel a telefonos fenyegetések után elfogta a telefonálókat: a Parlament felrobbantásával egy 14 éves tököli lány - 16 éves barátja biztatására - fenyegetőzött, a Nyugatit pedig egy tízéves fiú fenyegette meg. 

A 14 és 16 éves fiatalkorúakkal szemben közveszéllyel fenyegetés vétség megalapozott gyanúja miatt folytat eljárást a rendőrség, a tízéves gyerek azonban nem büntethető. A tűzszerészi vizsgálat költségeit azonban mindkét esetben a fiataloknak, illetve családjuknak kell viselniük. Ezekben az ügyekben a szülői felelősség kérdése is felmerül, ezért a családsegítő szolgálatok is ellátogatnak a gyerekek családjaihoz. A pszichológus szerint erre szükség is van, de eredmény csak akkor érhető el, ha a szülők is együttműködnek. 

A Budapesti Rendőr-főkapitányságnál azt nem tudták megmondani, hogy az utóbbi időszakban nőtt-e a bombafenyegetések száma, arról van csak adat, hogy június 30-ig 116 fenyegetést regisztráltak a fővárosban.