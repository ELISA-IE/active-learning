A fideszesek bőkezűbbek az állampolgársággal

Az MSZP és a Fidesz szavazóinak véleménye jelentősen különbözik abban a kérdésben, hogy állampolgárságot kapjanak-e a határon túli magyarok - írja a Népszabadság egy kutatás alapján. A Fidesz szavazóinak 33 százaléka megadná az állampolgárságot.

A szocialista szavazók tíz százaléka határozottan támogatja, 19 százaléka viszont határozottan ellenzi ezt, míg a Fidesz szavazói körében ez az arány 33, illetve kilenc százalék - állapítja meg a Tárki felmérése, amit a Demokrácia Kutatások Alapítvány megbízásából készített. A megkérdezettek összességében főként a gyerekeknek adnának állampolgárságot, különösen akkor, ha az egyik szülő eleve magyar állampolgár - írja a Népszabadság.Gyorsabb honosítást ígérnek    

Egy-másfél évvel rövidebb idő alatt honosíthatnák a határon túli magyarokat, ha sikerül az ellenzékkel megegyezésre jutni a kétharmados állampolgársági törvény módosításáról - közölte Avarkeszi Dezső letelepedési, bevándorlási és honosítási kormánymegbízott. A kedvezményes honosítást továbbra is csak azok kezdeményezhetnék, akiknek a felmenői között volt magyar állampolgár, akik nálunk kívánnak letelepedni, és legalább hat hónap óta folyamatosan Magyarországon tartózkodnak.