Illegális halárusok buktak le

A fővárosban és Győr-Moson-Sopron megyében is engedély nélkül árusított halat foglaltak le a hatóságok. A haltermékeken kívül mérgező pisztáciát és libamájként árusított pulykamájat is találtak az ellenőrök. A Földművelésügyi Minisztérium irányításával végzett vizsgálatok során összesen, közel 26 millió forintos bírságot szabtak ki. 

Százhatvan kilogramm engedély nélküli hal forgalmazását észlelték a hatósági állatorvosok Budapesten. A halat lefoglalták és megsemmisítették. Győr-Moson-Sopron megyében szintén haltermékeket kellett zárolni, itt összesen 3,8 tonnát. A hal forgalmazójának másik telephelyét is megvizsgálták, ezen a helyen 1200 kg ismeretlen eredetű libamájat koboztak el és rendelték el megsemmisítését. A kereskedő ugyanis pulykamájat hozott forgalomba libamájként, ezzel szándékosan megtévesztette a vásárlókat. Az Állategészségügyi és Élelmiszer-ellenőrző Szolgálat keresi, az esetlegesen még a forgalomban lévő pulykamájat, amit libamájként árusítanak. 

Szabolcs-Szatmár-Bereg megyében még a forgalomba hozatal előtt vizsgáltak meg egy adag pisztáciát. A vizsgálat kimutatta, hogy a minták mikotoxin tartalma többszörösen meghaladja a megengedhető határértéket. Csongrád megyében egy illegális savanyúság-előállító bukott le. Itt közel 100 kilogramm savanyúságot foglaltak le a hatóságok.

A Földművelésügyi és Vidékfejlesztési Minisztérium Állategészségügyi és Élelmiszer-ellenőrző Szolgálatának hatósági állatorvosai és minőségellenőrzési felügyelői, összesen közel 26 millió forint minőségvédelmi bírságot szabtak ki, 79 kg élelmiszert tiltottak el a forgalmazástól.