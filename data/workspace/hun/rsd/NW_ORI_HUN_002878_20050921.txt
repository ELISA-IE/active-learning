Grespik a vádlottak padján

Egy közokirat-hamisítás miatt zajló büntetőperben másodrendű vádlottként áll bíróság előtt Grespik László ügyvéd, a fővárosi közigazgatási hivatal korábbi vezetője - írja a Népszabadság. Grespik szerint semmiféle szabálytalanságot nem követett el. Az ügyben novemberben várható ítélet.

Másodrendű vádlottként áll bíróság előtt Grespik László ügyvéd egy közokirat-hamisítás miatt zajló büntetőperben - írja a Népszabadság. Az ügyben a Budai Központi Kerületi Bíróság kedden tartott tárgyalást, és várhatóan novemberben hirdet ítéletet. Az ügy lényege, hogy egy kft. a tényleges értékhez képest töredék áron vett meg egy ingatlant a XV. kerületi önkormányzattól, ám a polgármester úgy döntött, hogy a feltűnő értékaránytalanság miatt az adásvételtől elállnak. A cég ezt követően Grespik közreműködését kérte, aki elérte, hogy a földhivatalnál a hiányos dokumentumok ellenére bejegyezzék a tulajdonjogot. Hajdu László polgármester ezután tett feljelentést, szerinte a bejegyzés csak okirat-hamisítás révén történhetett. A bejegyzést később törölték. 

Másként látja az ügyet Grespik László, szerinte semmiféle szabálytalanságot nem követett el. A szerződés felmondására nincs jogi lehetőség - érvelt -, ezért a polgármesteri hivatal erről szóló okirata semmis. Emiatt a kft. polgári pert indított, ami még nem zárult le. Az ügyvéd szerint így azzal, hogy csak az adásvételi szerződést nyújtotta be a földhivatalhoz, nem vétett a hatályos szabályok ellen. Grespik elmondta: az eljárást már korábban a rendőrség, illetve az ügyészség is megszüntette, sőt a Budapesti Ügyvédi Kamara szerint sem történt jogsértés. Emlékeztetett arra: a közigazgatási hivatal vezetőjeként Hajdu Lászlóval a Meixner Alapítvány által működtetett iskola miatt perben-haragban állt, ezért a polgármester elfogulatlansága kétséges. Maga egyébként azt tartja, hogy ügyvédként szinte törvényszerűen kerülhet efféle ügyekbe. Szerinte "olyan ez, mint az influenza: át kell esni rajta" - írja a Népszabadság.