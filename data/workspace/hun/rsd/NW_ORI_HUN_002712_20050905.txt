Privatizációs tiltólistát javasol a Fidesz

Nemzetivagyon-szerződés létrehozását javasolta egy zártkörű jobboldali találkozón Orbán Viktor, a Fidesz elnöke. A terv szerint az Országgyűlésnek kétharmados törvényben kellene meghatároznia azoknak a vagyontárgyaknak a körét, melyeket nem érinthet a privatizáció - írja a Népszabadság.

Zártkörű évadnyitó találkozót rendeztek jobboldali politikusok és közéleti személyiségek részvételével szombaton a Somogy megyei Kötcsén - értesült a Népszabadság. A jobboldali találkozón Orbán Viktor nem tartott előadást, viszont az ott elhangzott véleményeket összegző zárszavában bejelentette: a Fidesz nemzetivagyon-szerződés létrehozását javasolja. E szerint az Országgyűlésnek kétharmados törvényben kellene meghatároznia azoknak a nemzeti vagyontárgyaknak a körét, amelyeket nem érinthet a privatizáció. A Fidesz elnöke ebbe a körbe sorolta a MÁV-ot, a Volánt, a Magyar Postát, a nemzeti repülőteret, a kórházakat és az autópályákat is. A Fidesz szerint a törvényt még ebben a ciklusban, legkésőbb az év végére el kellene fogadni.