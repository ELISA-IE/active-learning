Reklámfogás a boltok áfacsökkentése

Az éles árverseny miatt lesznek boltok, amelyek a jövő januártól életbe lépő áfacsökkentést reklámszlogenként használva, alacsonyabb árakkal jönnek elő már decemberben. A kisebb boltok számára így még nehezebb lesz követni a nagyobb hipermarketek árait. A karácsonyi akciók egyébként már a jövő héten indulnak.

Az éles árversenyben lehetnek, akik már decemberben alacsonyabb árakkal jönnek elő, és azt mondják, hogy "ők már odaadják az áfát" - mondta az [origo]-nak Vámos György. Az Országos Kereskedelmi Szövetség főtitkára szerint a kereskedők ezzel jelzik, hogy nem kívánják az áfacsökkentés hatásaként keletkező árcsökkenést lenyelni januárban sem.

Az árversenyben a "nagyok" diktálnak, akik tőkeerejüknél fogva többet tudnak akciózni. A kisebb boltok nehezebb helyzetbe kerülnek, hiszen számukra nagyobb kihívást jelent az egyes termékek árának csökkentése, de Vámos György elmondása szerint a kisboltok tekintetében ez eddig is így volt.

A boltok vetélkedésének nyertesei minden bizonnyal a vásárlók lesznek, hiszen az akciók következtében olcsóbban tudnak majd vásárolni.

Januárban lesz meglepetés

Az egyelőre még meglepetés, hogy az áfacsökkentés hatására bekövetkező árcsökkenés milyen termékeket érint már decemberben, illetve majd januárban. Vámos elmondása szerint a boltok nem egyszerre, nem ugyanazon termékek esetében csökkentik majd az árakat (ami számukra egyébként nem kötelező). Lesz, ahol jobban csökken az ár, lesz, ahol kevésbé, míg valahol egyáltalán nem. Az az egyes cégek üzletpolitikájának része lesz, hogy mely termékeket választják majd. Szigorúan véve egyébként az áfacsökkentés azt jelentené, hogy egy 100 forintos terméket januártól 96 forintért kellene árúsítani.

A december csúcsidőszak a kereskedelemben, a legnagyobb forgalom erre a hónapra esik. A Tesco egyébként már a jövő hét közepén megkezdi karácsonyi akcióját. Számos non-food termék olcsóbb lesz majd, mint tavaly volt - mondta az [origo]-nak Danks Emese. A Tesco PR igazgatójának elmondása szerint az árcsökkentés és a jövő évi áfacsökkenés "köszönő viszonyban" van egymással, vagyis némiképp már megjelennek üzleteikben az olcsóbb termékek az általános forgalmi adó csökkentésének hatásaként.

A KSH adatai szerint az elmúlt két évben folyamatosan csökkent a tartós fogyasztási cikkek átlagos árszintje. A kereskedelem egészében, az elmúlt években mindig kisebb volt az árnövekedés, mint az átlagos infláció.