Németországban burkolnak a lengyel csempézők

Megtízszereződött egyes német területeken a padlóburkolók száma Németországban az EU-csatlakozás óta. A jobb körülményekhez szokott német csempézők nem bírják a versenyt élelmesebb keleti - elsősorban lengyel - kollegáikkal - írja a Világgazdaság. Az újonnan jött padlóburkolók vállalkozókként vannak bejegyezve, bár sokan azt gyanítják, hogy valójában alkalmazottak.

Több német városban igencsak megszaporodott a padlóburkolók száma az EU kibővítése óta. A Berlin melletti Biesentahlban például jelenleg 78 vállalkozó foglalkozik padlóburkolással, noha 2004. május 1 előtt összesen hét ilyen tevékenységet űző vállalkozó volt a városban - írja a Világgazdaság. Düsseldorfban már tizenkétszer annyian vannak a csempézők, mint az Unió kibővülése előtt. "Ha ez így megy tovább, lassan már minden fürdőszobában lesz egy csempéző" - háborog a helyi iparkamara elnöke.

A Der Spiegel szerint a padlóburkolók ilyen mérvű megszaporodása egyrészt az EU csatlakozás nyomán beáramló - elsősorban lengyel - munkaerő miatt történt. A csempézők növekvő száma másrészt arra vezethető vissza, hogy Németországban 2004-től nem kötelező a mesterlevél megszerzése.

A lengyel burkolók megjelenése jócskán lenyomta az árakat is: a német vállalkozók egy éve még 16 eurós órabérért vállalták a munkát, a konkurencia megjelenése azonban 5-6 euróra szorította le az órabéreket. A lengyel munkaerő ráadásul sokkal igénytelenebb, és élelmesebb, mint a nyugati kollegák. A lengyelek általában a külvárosokban laknak, és közösen, furgonnal mennek dolgozni. Szervezettségük miatt sokan azt gyanítják, hogy valósában alkalmazottak, de mivel vállalkozói engedéllyel dolgoznak, a hatóságok tehetetlenek.