Nem lehet temetni Szegeden a talajvíz miatt

Tíz hónapja nem tudja eltemetni édesanyját Szegeden a magas talajvíz miatt egy férfi, aki tartva édesanyjának tett ígéretét: nem hamvasztja el. A megyeszékhelyen közel 50 elhunyt hozzátartozói várnak a vízszint csökkenésére.

"A magas talajvíz miatt az év eleje óta nem tudunk koporsós temetést rendezni a városi sírkertekben, a Dugonicsban, a Belvárosiban, Tápén és Dorozsmán" - mondta az [origo] megkeresésére Jároli Jenő, a Belvárosi temető gondnoka, aki szerint ebben az évben rekordot döntött a talajvíz szintje. 

Muskó Ferenc januárban veszítette el édesanyját, akit halála után a Belvárosi temetőben található családi sírhelyben szeretett volna örök nyugalomra helyezni, édesapja mellé. A temető mélyebb fekvésű részén található nyughely alatt még magasabb a talajvíz. "Édesanyám utolsó kívánsága szerint cselekszem, sokan ajánlották: hamvasszam el. A körülmények ellenére szeretném betartani, amit ígértem neki" - mondta a férfi. 

 A január óta gyászoló férfi havi tízezer forintot fizet azért, hogy a szerettét bérkriptában tárolják, és arra vár, hogy a temetőgondnok szóljon neki: meg lehet tartani a szertartást. "Nincs szerencsém a temetésekkel, ugyanis négy személyre váltottam meg a sírhelyet, ám amikor édesapám meghalt, már neki sem lehetett hagyományos, koporsós temetést rendezni. Egyszerűen nem volt meg a kellő mélység, exhumálni kellett a nagyszüleimet és mélyíteni a gödrön" - tette hozzá Muskó Ferenc. 

Szeged legnagyobb sírkertjében, a Belvárosi temetőben öt figyelő kútban nézik folyamatosan a vízszintet. A talajvíz a mélyebben fekvő részeken ma is 110 centiméter volt. A temetőgondnok szerint nem tudni, mikorra apadannyira a vízszint, hogy koporsós temetéseket lehessen rendezni.  "Egy júniusi kormányrendelet szerint 250 centiméternél lehet a hagyományos módon, koporsóval temetni. De ha a két és fél méteres gödörmélységre várnánk, soha nem lehetne a Belvárosi temetőben a hagyományos módon temetni.. Ha elérjük a 160 centiméteres mélységet talajvíz nélkül, akkor megtartjuk a szertartást" - nyilatkozta a temetőgondnok. 

A Belvárosi és a dorozsmai temető négy bérkriptájában negyven halottat helyezhetnek el, tárolásra kevés a hely. Jároli Jenő azt javasolja a hozzátartozóknak, válasszák inkább a hamvasztást, hisz nem tudni, mikor kerülhetnek az elhunytak a végleges nyughelyükre. 

Mint az [origo] megtudta, a Csongrád megyei tisztifőorvosi szolgálat a sírgödrök megfelelő mélységével kapcsolatban csak abban az esetben indíthat felülvizsgálatot, ha bejelentés érkezik hozzájuk.