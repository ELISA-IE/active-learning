Ombudsmanhoz fordultak a távoktatás miatt

Az oktatási jogok országgyűlési biztosához fordult egy távoktatásos képzésre járó hallgató. A tanuló azt szeretné elérni, hogy ne munkaidőben legyenek a konzultációk és a vizsgák a távoktatásban - írja a Népszabadság.

Aáry-Tamás Lajoshoz, az oktatási jogok biztosához fordult panaszával egy távoktatásos képzésre járó hallgató. A dolgozva tanuló diák azt szeretné, hogy ne munkaidőben legyenek a konzultációk és ne hétköznap délután vizsgáztassanak a távoktatásban, mivel ő ilyenkor dolgozik - írja a Népszabadság. A panaszos szerint a rendszer alapjaiban rossz, mivel a hallgatók kiszolgáltatottak, az intézmények pedig erőpozícióból tárgyalnak velük. A "nem kötelező ide járni" kijelentéssel bárkit "meg lehet fogni" - közölte. A hallgató szerint érthető, hogy háromezer embernek nem lehet szombaton tartani a konzultációkat, így a megoldás az lenne, ha kevesebb hallgatót vennének föl.

Aáry-Tamás Lajos szerint ez a probléma intézménytől függetlenül létezik az esti, levelező és távoktatásos képzésekben, pedig ez a néhány tízezer diák azért tanul ezeken a tagozatokon, mert nappali képzésre - elfoglaltsága miatt - nem tud járni. Az oktatási biztos úgy vélte, a jogszabályokból egyértelműen kiderül, hogy a távoktatásos, esti vagy levelező tagozatra járó diákoknak egyénileg kell egyeztetniük a konzultációs és a vizsgaidőpontjaikról. Szerinte korántsem igaz, hogy ezekre a tagozatokra csak olyanok járnak, akik dolgoznak, másrészt más és más munkahelyen eltérő a munkaidő, így van akinek a hétvégi vizsgaidőpont nem jó. A biztos szerint a legkézenfekvőbb, ha a hallgatók és az oktatók közösen állapodnak meg a konzultációk és a vizsgák időpontjáról - írja a Népszabadság. 