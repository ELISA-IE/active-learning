Újra szüleinél a cunami-baba

Rövid ünnepség keretében szerdán visszaadták szüleinek azt a kisgyereket, akit a romok között találtak a szökőár után Sri Lankán. A 81-es babaként is emlegetett gyermekért többen is jelentkeztek, végül DNS-vizsgálattal állapították meg kik az igazi szülei. 

Visszakerült szüleihez az a négy hónapos kisfiú, akit a december 26-i szökőár után találtak a romok között. A "81-es babaként" emlegetett kisfiúért kilenc házaspár jelentkezett, akiknek eltűnt a gyermeke a katasztrófában. A kisfiú elhelyezéséről bíróság döntött, DNS-vizsgálat alapján. A vizsgálat során kiderült, a kisfiú azé a páré, akik korábban megpróbálták őt ellopni a kórházból. 

A gyermeket egy rövid ünnepség keretében adták vissza szüleinek a Kelet-Sri Lanka-i Kalmunaiban. "Nagyon boldogok vagyunk, de ugyanakkor szomorúak is, hogy olyan sok ember veszett oda azon a napon" - mondta Murugupillai Dzsejaradzsa. A cunami csak Sri Lankán 31 ezer ember életét oltotta ki.