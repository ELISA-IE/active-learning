Tíz ember halt meg a csúszós utakon

Az országban vasárnap délben már szinte mindenhol jól lehet közlekedni, azonban a kisebb utakon az olvadás ellenére még tartja magát a jég. A hétvégén 10 ember vesztette életét a csúszós utakon. 

Az Útinform jelentése szerint vasárnap délután kedvezőek a közlekedési feltételek szinte az egész országban. Ónos eső már sehol sem veszélyezteti az úton lévőket, már csak Baranya, Csongrád és Szabolcs-Szatmár-Bereg megyében esik vagy szemerkél az eső. Az autópályák és a főutak burkolata országszerte vizes, nedves, csupán Heves és Borsod-Abaúj-Zemplén megyében, valamint Vác és Salgótarján környékén latyakosak a főutak. Az alsóbbrendű utakon még jégbordás szakaszokkal kell számolni Kápolnásnyék közelében, valamint Jász-Nagykun-Szolnok, Békés és Szabolcs-Szatmár-Bereg megyében, illetve a Heves, Salgótarján, Sátoraljaújhely és Debrecen környéki mellékutakon.Bár vasárnapra járhatóak lettek az utak, a hétvégén a csúszós utakon 10 ember vesztette életét. A jeges utakon autók, kamionok és buszok ütköztek és csúsztak árokba. 