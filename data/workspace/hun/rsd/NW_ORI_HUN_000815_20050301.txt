Börtönre ítélték a szentesi kórházvezetőt

A szentesi kórház volt igazgatóját és az egykori osztályvezető főorvost is elítélte a bíróság csalás miatt. A volt kórházigazgató két év börtönt kapott négy évre felfüggesztve, míg a főorvos két év letöltendő börtönbüntetést kapott. Emellett mindkettőjüket többmilliós pénzbüntetéssel is sújtották.

A Szegedi Városi Bíróság bűnösnek találta nagy kárt okozó csalásban és magánokirat-hamisításban Kovács Ágnest, a szentesi kórház egykori főigazgatóját, a Kórházszövetség volt elnökét és Geönczeöl Tibort, az intézmény egykori főorvosát - mondta a Weborvosnak Kádár Gábor, a bíróság megbízott elnökhelyettese. Az egykori kórházigazgatót bűnsegédként vonták felelősségre: két év börtönbüntetésre ítélték, aminek a végrehajtását négy évre felfüggesztették, emellett 4 millió forint pénzbüntetést róttak ki rá. Az elsőrendű vádlottként perbe fogott Geönczeöl Tiborra 2 év letöltendő börtönbüntetést, 2 év közügyektől való eltiltást és 6 millió forint pénzbüntetést szabtak ki. A vádlottakat ezenfelül 1,7 millió forint bűnügyi költség megtérítésére kötelezték. Az ítélet ellen fellebbeztek, így az nem emelkedett jogerőre.

A vádirat szerint a szentesi kórházban 1997 és 2001 között több mint kétszáz alkalommal gyógyítottak jogtalanul külföldi betegeket. A beavatkozásokért hivatalosan térítési díjat kellett volna fizetniük a pácienseknek, de ezeket sürgősségi műtéteknek tüntették fel, és az Országos Egészségbiztosítási Pénztárral (OEP) téríttették meg. Az évekig folytatott gyakorlattal - 173 beteg 213 operációjára került sor - 65 millió forint kár okoztak az államnak - írta a Weborvos.

Kovács Ágnes 2003 februárjában azt követően mondott le tisztségéről, hogy - még Mikola István minisztersége idején - vizsgálat derített fényt a jogtalanságokra, amelyek kapcsán az OEP akkori vezetői ismeretlen tettes ellen feljelentést tettek. A rendőrség később már gyanúsítottként hallgatta ki a kórház igazgató főorvosát és a sebészeti osztály volt vezetőjét.