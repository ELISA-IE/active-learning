Csütörtöktől tőzsdén az Állami Nyomda

Az Állami Nyomda Nyrt. a sorozatú részvényeit december 8-án vezetik be a Budapesti Értéktőzsdére - tájékoztatta az [origo]-t a cég közleményben. Ugyanezen a napon a cég alaptőkéjének 10 százalékát tőzsdei aukción eladják, a minimális ár 5 600 forint,  a maximális ár 6400 forint lehet.

 

Az Állami Nyomda nyilvános értékesítéssel 147 900 darab, egyenként 980 forint névértékű "A" sorozatú törzsrészvényét jánlják fel. Túlkereslet esetén a nyilvános értékesítésbe legfeljebb további - a Royalton Investor Three Limited részvényes tulajdonában lévő - 124 100 darab részvény vonnak be.

A részvényeket kizárólag belföldi természetes személyek és belföldi jogi személyek igényelhetik a forgalmazói feladatokat ellátó Concorde Értékpapír Rt-nél. Az egy befektető által tehető aukciós vételi megbízás legkisebb mennyisége 100 darab részvény, míg a legnagyobb mennyiség 5000 darab részvényre lehet. Az aukciós ellenajánlatok megtételére nyitva álló időszak 2005. december 8-án 9 órától 13 óráig tart.