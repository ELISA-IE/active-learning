Tanárhiánytól tartanak a fizikusok

Kevesebben végeznek az egyetemek fizika szakain, mint ahányan nyugdíjba mennek. Ez hamarosan tanárhiányhoz vezethet az iskolákban. Pedig az ENSZ 2005-öt a fizika évének nyilvánította, a tudományág népszerűsítésére Magyarországon is számos programmal készülnek - írja a Népszabadság.

Egyre evesebb fizikaszakos tanár végez az egyetemeken, miközben ennél többen mennek nyugdíjba - írja a Népszabadság. A lapnak nyilatkozó Szabó Gábor, az Eötvös Loránd Fizikai Társulat főtitkára elmondta: tíz éve még 240 tanár szakos és 100-120 fizikus végzett. Mostanra az újonnan diplomázott fizikusok száma száz körül alakul, a tanári végzettségűeké ennél is kevesebb. 

Szabó szerint ennek az a magyarázata, hogy ezt a diplomát nem könnyű megszerezni, ugyanakkor elvégezve könnyű elhelyezkedni. "A fizikusok problémamegoldást tanultak, ismereteikre az informatikusoknak, de például a gazdasági élet szereplőinek szükségük van." Az egyre kevesebb végzős miatt azonban pár év múlva krónikus tanárhiány várható az iskolákban.

A nem kellőképp elismert tudományágat idén - melyet az ENSZ a fizika nemzetközi évének nyilvánított - Magyarországon is különböző programokon igyekeznek népszerűsíteni. Ezek közé tartozik, hogy a Fizikai Szemle című folyóiratban megindítják a Mindentudás az iskolában rovatot. Kísérletező fizikatanárok bevonásával pedig a Csodák palotájában a fizika évéhez kapcsolódó előadásokat rendeznek. Ennek jegyében indítja tavaszi programját a Mindentudás Egyeteme is, ezen éppen Szabó Gábor tart előadást, Milyen messze esett Newton almája? címmel. Az akadémikus azt tekinti át, milyen alapvető szerepet játszott a fizika a hétköznapi eszközök és az emberi gondolkodás fejlődésében - írja a Népszabaság. 