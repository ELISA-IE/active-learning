Jós döntött a kirúgásokról

A munkaügyi jogsértésekről készített összeállítást egy nemzetközi szervezet kérésére az MSZOSZ. A jelentésből többek között egy olyan esetről is beszámolnak, amikor egy élelmiszerüzlet vezető munkatársa jósnőhöz vitte az alkalmazottak adatait, hogy mondja meg, melyik alkalmazott lop a boltból. 

A kollektív szakszervezeti jogok megsértéséről, a tisztségviselőket ért diszkriminációról, a munkavállalókat ért jogsértésekről és a jogszabályba nem ütköző, de az emberi méltóságot mélyen sértő rendelkezésekről kért jelentést a magyar érdekvédelmi szervezetektől a Szabad Szakszervezetek Nemzetközi Szövetsége- írja a Népszabadság. A szervezet az összegzést megküldi az EU illetékes bizottságának is.

A 2004-ben elkövetett jogsérelmek közül számos szerepel az összegzésben. Ilyen például a Penny Market Kft.-nél történt eset, ahol az egyik vezető összegyűjtötte, és jósnőhöz vitte a munkavállalók személyes adatait. Arra volt kíváncsi, hogy lopnak-e. A kiválogatottakat állásukból felfüggesztették, majd hónapok múlva - létszámfeleslegre hivatkozva - rendes felmondással megszüntették a munkaviszonyukat. 

Viszonylag gyakoriak a munkaviszony létesítésével és megszűnésével kapcsolatos szabálytalanságok, gyakori a munkaszerződés nélküli, illetve a színlelt szerződéssel történt foglalkoztatás. A jelentés megállapítása szerint példák sokasága bizonyítja azt is, hogy a szakszervezeti tisztségviselők jogi védelméről szóló törvényi előírások megfelelő szankciók hiányában szinte hatástalanok.