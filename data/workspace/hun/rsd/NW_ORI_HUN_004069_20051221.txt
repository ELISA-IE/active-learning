Felfüggesztett börtönre ítélték a főúttörőt

Bűnösnek találta és felfüggesztett börtönbüntetésre, valamint félmillió forintos pénzbírságra ítélte a bíróság a Magyar Úttörők Szövetsége ügyvezető elnökét, Rácz Pétert, aki ellen a csillebérci tábor egyik ingatlanának eladása miatt emeltek vádat. Az ítélet ellen az ügyészség és Rácz is fellebbezett, így az nem jogerős.

A Buda Központi Kerületi Bíróság szerdán kihirdetett elsőfokú ítéletében hűtlen kezelésben bűnösnek találta és másfél éves - három évre felfüggesztett - börtönbüntetésre, valamint 500 ezer forintos pénzbírságra ítélte Rácz Pétert, a Magyar Úttörők Szövetsége ügyvezető elnökét. Az ítélet szerint Rácz, mintegy 80 millió forint vagyoni hátrányt okozott azzal, hogy 1999-ben áron alul, 15 millió forintért adott el egy a szervezet csillebérci táborának területén fekvő ingatlant. Az ügyész súlyosbításért, Rácz pedig felmentésért fellebbezett.

Az ügy másodrendű vádlottja az az ingatlanszakértő volt, akinek becslése alapján az úttörő szövetség eladta a szóban forgó ingatlant, egy vadászházat. A szakértőt bűnsegédként pénzbírsággal sújtották, azonban ő is fellebbezett az ítélet ellen, így a bíróság döntése az ő esetében sem jogerős.

A vadászházat egy cég vette meg, amely az ingatlant felújította, ezt az úttörő szövetség visszabérelte, és alkalmanként ebben lakik Rácz Péter. A cég egyik tulajdonosa Rácz unokatestvére. Az ítélet után az úttörővezető közölte, felajánlja lemondását a szövetség vezetésének, de erről a testületnek kell döntenie.

Rácz az eljárás során korábban azt állította, hogy a valóságos piaci viszonyokat tekintve reális áron adták el a csillebérci vadászházat. Ezt azzal próbálta alátámasztani, hogy korábban felbecsültették az egész tábort, amelyet - visszaosztva - négyzetméterenként 4 ezer forintra értékelt egy neves cég. "Ezt beszoroztuk a vadászházhoz tartozó területtel, így jött ki a 14 millió forintos vételár" - mondta az úttörővezető, hozzátéve, hogy a ház romos, lakatlan volt akkor.

A büntetőeljárás nem sokkal a legutóbbi országgyűlési választások előtt kezdődött. Rogán Antal fideszes országgyűlési képviselő 2002. februárjában, a Fidelitas alelnökeként feljelentést tett hűtlen kezelés gyanújával a csillebérci vadászház ügyében. Rogán Antal feljelentése szerint a Rácz Péter által megtévesztett Magyar Úttörők Szövetségének vezetése 1999. márciusában jóval áron alul, 94 millió forint helyett 15 millió forintért adta el az épületet a Bau-bérc Kft.-nek.

Ismeretlen tettes ellen nyomozás indult, de miután a hatóságok nem állapítottak meg bűncselekményt, 2002, decemberében megszüntették az eljárást. Rogán Antal azonban panaszt tett a nyomozás megszüntetése miatt. A Fővárosi Főügyészség ennek helyt adott, és 2003. január 30-án utasította a rendőrséget a pótnyomozásra, melynek határidejét utóbb meg is hosszabbították. A rendőrség 2003. márciusában gyanúsította meg Rácz Pétert, aki az eljárás során mindvégig ártatlanságát hangoztatta.