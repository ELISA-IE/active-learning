Késve indul a prostituáltak szűrőbusza

Másfél évvel az eredeti időpont, és ötmillió forint eddig kifizetett, készenléti díj után, jövő héten a prostituáltak szűrővizsgálatát végző busz elindulhat. Érdekvédő szervezetük mégsem boldog. Szerintük, ha hátrányos helyzetű rétegnek tekintené az egészségügyi tárca a prostituáltakat, akkor ingyenes lenne a vizsgálat, nem pedig alkalmanként 17 ezer forintos. A minisztérium ezt nem fogadja el, szerintük a szűrés "egy kvázi munka-alkalmassági vizsgálat".

Eredetileg tavaly tavaszra ígérték a prostituáltakat a "munkahelyükön" vizsgáló, szűrőbusz elindítását. Az Egészségügyi Minisztérium a múlt héten - hosszú idő után, konkrét dátumként, a december elsejei AIDS-Világnapot jelölte meg. A jármű azonban végül, csak a hónap közepén indul - tudtuk meg John Annától, a  tárca népegészségügyi osztályának főosztályvezetőjétől. "Még egy szervizelés és téli gumik kellenek, aztán indulhat a busz" - mondta.

"A szűrőbuszra óriási szükség lett volna már eddig is" - állítja Földi Ágnes, a Prostituáltak Érdekvédelmi Szervezetének vezetője. Földi az [origo] kérdésére elmondta, hogy Magyarországon körülbelül 20 ezer prostituált dolgozik, akik átlagosan, napi három kuncsafttal létesítenek kapcsolatot, miközben csak pár százalékuk jár el, az egyébként kötelező, negyedévenkénti vizsgálatra.

"A busz már tavasz óta áll és rohad, ráadásul több millió forintot ki kellett fizetnie a minisztériumnak a majdani üzemeltetést végző Józsefvárosi Egészségügyi Szolgálatnak. Abból a pénzből rengeteg prostituálton el lehetett volna végezni a szűrővizsgálatot" - állította Földi. A tárca főosztályvezetője elismerte, hogy valóban kifizettek eddig ötmillió forintot készenléti díjra, az egyébként nyáron elkészült jármű után, amely  szerinte "nem rohadt, kifejezetten szép és kulturált".

John Anna úgy véli, a késlekedés oka az volt eddig, hogy sok időt vett igénybe a busz körüli három szervezet feladatainak, hatáskörének összehangolása, és a pénzügyi háttér megteremtése. A főosztályvezető szerint december elsejéig biztosan aláírják a szerződést, amely a következő fél évre 64,8 millió forintot rögzít a szűrőtevékenység finanszírozására.

A busz a Prostituáltak Érdekvédelmi Szervezete által kijelölt útszakaszokat keresi majd fel, ők szervezik oda, előre egyeztetett időpontra a prostituáltakat (akik addigra csekken befizették a vizsgálat árát), míg a szűrést, az egészségügyi alkalmazottakat a Józsefvárosi Egészségügyi Szolgálat biztosítja, a minisztérium pedig mindennek az anyagi hátterét állja.

John Anna szerint a HIV-tesztből, vérbaj-, chlamydia-, gonorrhea- és hepatitis B-szűrésből álló komplex vizsgálat alkalmanként 17 ezer forintba kerül majd, s ezt a prostituáltaknak negyedévenként el kell végeztetni és a teljes összeget kifizetni. Földi Ágnes rendkívül soknak tartja ezt: "ha hátrányos helyzetű rétegnek tekintené a minisztérium a prostituáltakat, akkor nulla forintba kerülne a vizsgálat, ha gazdasági oldalról nézzük, akkor maximum ötezerbe".

A tárca főosztályvezetője erre azt mondta, hogy a nemibeteg-gondozókban, jelenleg,  ennek a duplája ez a vizsgálat, és teljes ingyenességét a minisztérium nem tudja elfogadni. John Anna úgy fogalmazott az [origo]-nak, hogy "ez egy kvázi munka-alkalmassági vizsgálat".

Lencsés Csaba