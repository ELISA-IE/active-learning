Újra szennyeződés érte a Rábát

Ismét megjelent a Rába folyó szentgotthárdi szakaszán egy szürkésfehér, a vízfelszínen szétterülő anyag. A szennyezésről tavaly egy magyar-osztrák vizsgálóbizottság megállapította, hogy három, a határ mentén fekvő osztrák bőrgyárból származik - írja a Népszabadság.

A hétvégén újra észlelt szennyezésről a Nyugat-dunántúli Környezetvédelmi és Vízügyi Igazgatóság vezetői hétfőn tájékoztatták az osztrák vízügyi szakembereket - közölte Abért László igazgatóhelyettes. Hozzátette: a habzást a bőrgyártásban használatos mosószer-alapanyag, a naftalin-szulfonát okozza. 

Labritz Béla, a szentgotthárdi önkormányzat környezetvédelmi bizottságának elnöke a Népszabadságnak elmondta: az Európai Unió strasbourgi környezetvédelmi bizottságához fordul segítségért, mivel szerinte évek óta nem történt hatékony intézkedés a szennyezések megszüntetésére. Tavaly a határvízi bizottság ülésén megállapodás született arról, hogy az osztrák környezetvédelmi hatóságok technológiai váltásra késztetik a jennersdorfi, a feldbachi és a wolsdorfi bőrgyárakat, amelyek a habzást okozó szert használják. Ennek az anyagnak az élővilágra gyakorolt hatását ugyanis a mai napig nem elemezték. 

Labritz állítását Lábdy Miklós, a regionális környezetvédelmi felügyelőség helyettes vezetője cáfolta. Mint mondta, a szer veszélytelenségét az osztrák laboratóriumi vizsgálatok már kimutatták.