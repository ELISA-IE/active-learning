Rácsaphatták az ajtót a szakszervezetisre

Szándékos testi sértésért feljelenti a Légiforgalmi Dolgozók Független Szakszervezetének egyik képviselője a Malév takarító cégének ügyvezetőjét. A képviselő állítása szerint július 15-ei tárgyalásukon az ügyvezető egy szóváltást követően dühében kétszer rácsapta az ajtót, és emiatt agyrázkódást kapott. Az ügyvezető szerint ilyesmi nem történt, a szakszervezet pedig képtelen követelésekkel állt elő a tárgyaláson, ami ezért hiúsult meg.

Fedics Albertné, a Légiforgalmi Dolgozók Független Szakszervezetének (LDFSZ) képviselője július 15-én egy tárgyaláson vett részt, amely a szakszervezet elnöke, két képviselője és a B+N Referencia Kft. ügyvezető igazgatója között zajlott. A kft. a Malév repülőgépeinek takarítását végzi. A tárgyalás nem tartott sokáig a cég Nádor utcai irodájában, mert Fedicsné állítása szerint az ügyvezető, Nagy Lajos "agresszív, fenyegető hangnemben" beszélt velük.

"Azt mondta, hogy hazudunk, meg uszítjuk az embereit, mi meg sem tudtunk szólalni. Nem voltunk hajlandók tovább ilyen hangnemben tárgyalni, felálltunk, és akkor történt ez az egész Fedicsnével" - mondta az [origo]-nak Kainz Ferencné, az LDFSZ képviselője, aki szintén jelen volt a tárgyaláson. Fedicsné elmondása szerint távozáskor még szólni akart, "de már csapódott is a fejemnek az ajtó, és a homlokomat erősen megütötte". Állítólag még vissza is pattant az ajtó, mire az ügyvezető újra becsapta. A sértett elmondása szerint ezután rosszul lett, és a kórházban agyrázkódást állapítottak meg. "Erről látlelet van a kórházban és zárójelentés, és két tanú is van hozzá" - mondta Fedicsné.

Az állítólagos incidensnek harmadikként tanúja volt Csorba Attila is, az LDFSZ elnöke, aki megerősítette Fedicsné beszámolóját. Csorba azt elismerte, hogy Fedicsné és Nagy Lajos között régóta léteznek ellentétek, mindkét irányból.

Üzemi balesetről is volt szó

Fedicsné és Kainzné nem a cég alkalmazottai, hanem közvetlenül a Malévnek dolgoznak amellett, hogy szakszervezeti képviselők. A Malév munkavédelmise az esettel kapcsolatban meghallgatta a sértettet, mert a munkahelyi baleseti jegyzőkönyvet tervezte felvenni - tudtuk meg Fedicsnétől. A sértett később megtudta: el fogják utasítani az üzemi baleset megállapítását, amely alapján kifizették volna a betegállományban töltött idő alatt kiesett bért a sérültnek. Az erről szóló levél még nem érkezett meg a Malévtől, a határidő azonban augusztus 8-a volt. Mivel a levelet nem kapta meg, Fedicsné úgy döntött, feljelenti a Malévet. Ezenkívül megteszi a feljelentést Nagy Lajos ellen szándékos testi sértésért. Az üzemi baleset megállapításával kapcsolatban megkerestük a Malévet, ők azonban nem kívántak nyilatkozni a vizsgálat lezárulásáig.

A B+N Referncia Kft. egy éve végzi a Malév repülőgépeinek takarítását. Az LDFSZ szerint a dolgozók jogait és a munka törvénykönyvét figyelmen kívül hagyja a cég. Eddigi tárgyalásaik nem jártak sikerrel.

Az ügyvezető szerint le akarják járatni

Nagy Lajos, a B+N Referncia Kft. ügyvezetője lejáratásnak tartja az ügyet, és szerinte Fedics Albertné hamisan vádolja őt. Nagy szerint nem történhetett meg a sérülés, az iroda ajtaján ugyanis becsapódásgátló van. Az ügyvezető nem tekinti reprezentatív szakszervezetnek az LDFSZ-t. Mint mondta, a Malévnél hat szakszervezet működik, és az ő cégénél is van egy szakszervezet 148 taggal, míg az LDFSZ mindössze 37 tagot számlál.

Július 15-én az LDFSZ és a cég közötti kollektív szerződés aláírásáról tárgyaltunk - mondta Nagy az [origo]-nak, hozzátéve, hogy a szerződést ő nem akarta aláírni, mert elfogadhatatlannak tartotta a követeléseket. "Például tíz százalék veszélyességi pótlékot akartak kérni a higiéniai helyiségek takarítására" - mondta. Nagy szerint az LDFSZ azzal vádolta őt, hogy ellenük hozta létre a cégénél működő szakszervezetet, holott azt a dolgozók alapították. "Az én feladatom ebben csak a szakszervezet működési feltételeinek biztosítása" - mondta az ügyvezető.

A kérdéses tárgyalás mindössze tíz percig tartott, az LDFSZ képviselői, köztük Fedics Albertné ezután távoztak. Nagy Lajos egy korábbi incidensre hivatkozva a tárgyalás előtt arra kérte Csorba Attilát, hogy Fedics Albertné többé ne vegyen részt a cég és az LDFSZ közötti egyeztető tárgyaláson, Fedicsné azonban mégis megjelent július 15-én.

"A cégem versenyen nyerte meg egy évvel ezelőtt a Malév-repülőgépek fedélzetének karbantartását. Hét és fél millió utas kényelmét kell biztosítanunk, és ezt csak katonás, fegyelmezett légkörben lehet biztosítani. Következetesen be kell tartani a repülésbiztonsági és minőségpolitikai előírásokat" - mondta Nagy Lajos. "Kemény, de igazságos vezetőnek tartanak" - tette hozzá.

Wirth Zsuzsanna