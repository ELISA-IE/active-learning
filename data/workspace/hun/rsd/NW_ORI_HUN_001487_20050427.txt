Közműcégekben tollasodnak a fővárosi képviselők

Hamarosan fölemeli a Fővárosi Közgyűlés az önkormányzati tulajdonú közműcégek vezetőinek javadalmazását. A fővárosi képviselők közel kétharmada tag valamely közműcég igazgatótanácsában, vagy felügyelőbizottságában - írja a Népszabadság. 

Várhatóan 5 százalékkal emeli a fővárosi közműcégek vezető tisztségviselőinek javadalmazását a Fővárosi Közgyűlés. A Fővárosi Gázművek igazgatótanácsának és felügyelőbizottságának elnöke például havonta bruttó háromszázezer forintot is kaphat, a Fővárosi Csatornázási Rt.-nél hasonló beosztásban lévők havi illetménye 285 ezer forint lehet, míg a Fővárosi Vízműveknél negyedmillió forint fölé emelkedhet javadalmazásuk. A Budapesti Dísz- és Közvilágítási Kft.-nél a felügyelőbizottsági elnök havi 170 ezer forintot vihet majd haza - írja a Népszabadság. 

A 67 tagú Fővárosi Közgyűlésből negyvenen töltenek be valamely városi tulajdonban lévő cégnél felügyelőbizottsági vagy igazgatótanácsi tisztséget, pedig a főváros ellenőrzési joga egyáltalán nem csorbulna, ha egyáltalán nem ülne politikus ezekben a testületekben. A legfontosabb ügyek úgyis a Fővárosi Közgyűlés vagy a szakbizottságok elé kerülnek - mondta a lapnak egy név nélkül nyilatkozó képviselő, aki maga is több mint tíz éve tagja az egyik közműcég felügyelőbizottságának. 

A lap szerint ugyanakkor a képviselő-fb-tagok nem veszik túl komolyan feladatukat, van például olyan politikus, aki a megválasztása óta eltelt három évben csak háromszor jelent meg felügyelőbizottsági ülésen, de azért a havi több mint százezer forintos tiszteletdíjat rendszeresen felveszi. A múlt héten olyan is előfordult, hogy egy teljes közgyűlés maradt el, mert az egyik részvénytársaság felügyelőbizottsága nem jelent meg a közgyűlést megelőző ülésen kellő számban. A Fővárosi Vízművek fb-jének német elnöke különösen azon lepődött meg, hogy többen még csak nem is jelezték hivatalos levélben távolmaradásukat. 

A cégek eltérő nagyságrendű tiszteletdíjat fizetnek, a legtöbbet a gazdasági szolgáltató rt.-k adják. A díjazás néhány tízezer forinttól több százezerig terjed - derül ki a Népszabadság írásából. 