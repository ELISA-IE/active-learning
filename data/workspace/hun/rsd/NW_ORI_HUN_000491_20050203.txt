Megtévesztett a Vodafone is

Néhány napon belül a második mobilszolgáltatót bírságolta meg a Gazdasági Versenyhivatal (GVH) Versenytanácsa: ezúttal döntésük szerint reklámjaival a Vodafone tévesztette meg a fogyasztókat, amiért a társaság 5 millió forint bírságot kapott. Egy hete a T-Mobilt 40 millió forint kifizetésre kötelezték. 

A Vodafone tavaly január és augusztus között megjelent reklámjaiban a "Magyarország legnépszerűbb mobilszolgáltatója mindig többet ad" szlogent használta, melyhez hozzáfűzte: "a Vodafone a 2003-as hivatalos értékesítési adatok alapján Magyarország legnépszerűbb mobilszolgáltatója." 

A Versenytanács csütörtöki döntése szerint a kijelentéseket nem támasztották alá értékesítési adatok, ezért a cég a fogyasztói döntések tisztességtelen befolyásolására alkalmas magatartást tanúsított - olvasható a GVH közleményében. A hivatal ezért 5 millió forint bírság megfizetésére kötelezte a céget; a döntéssel szemben bírósághoz fordulhat a társaság. 

A múlt héten a GVH 40 millió forintra bírságolta a T-Mobile-t, mivel a Versenytanács döntése szerint a társaság hívásdíjairól tájékoztatást adó egyes reklámjaival megtévesztette a fogyasztókat. 