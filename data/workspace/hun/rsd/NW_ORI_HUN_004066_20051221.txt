Külön is gőzfürdőzhetnek a nők a Rudasban

Januártól három hónapos próbaidőre lesznek női napok a Rudas gőzfürdőjében, vagyis olyan napok, amikor csak nők látogathatják a gőzt. A jelenlegi nyitva tartási rend ellen a napokban indult tiltakozási akció, ugyanis eddig férfiak bármikor látogathatták a gőzfürdőt, míg a nőket csak heti egyszer, a fürdőruhás napon engedték be. 

Nőknek is biztosítanak a Rudas fürdőben önálló látogatási napokat januártól, három hónapos próbaidőre. A szerdán született megállapodás szerint kedden délelőtt és csütörtök délután csak nőket fogad a Rudas gőzfürdője - tudtuk meg a női napokat követelő kezdeményezés szervezőjétől, Borbíró Fannitól. A tiltakozás szervezői kitartanak amellett, hogy a januári látogatottságtól függetlenül, a jövőben több lehetőséget kell biztosítania a fürdőnek a nők számára.

A jelenlegi nyitva tartási rend ellen a napokban indult tiltakozási akció, ugyanis eddig férfiak bármikor látogathatták a gőzfürdőt, míg a nőket csak a heti egyszeri fürdőruhás napon engedték be. A tiltakozók szerint a fürdő üzemeltetője, a Budapest Gyógyfürdői és Hévizei Rt. ezekkel az intézkedésekkel megsérti a hátrányos megkülönböztetést tiltó esélyegyenlőségi törvényt. A tiltakozást elküldték az Egyenlő Bánásmód Hatóságnak, az állampolgári jogok biztosának és a fürdő üzemeletetőjének.

A fürdő vezetése eddig gazdasági okokra hivatkozva nem tartott női napokat, ugyanis azokban a fővárosi fürdőkben, ahol vannak női napok, ezekben az időszakokban viszonylag alacsony a látogatottság. A fürdő vezetése szerdán ígéretet tett arra, hogy a januártól induló női napokra kampánnyal hívja fel a figyelmet és ezzel párhuzamosan felmérést készít a fürdőkkel kapcsolatos igényekről a nők körében. A két fél közötti szerdai találkozót Demszky Gábor főpolgármester kezdeményezte. 