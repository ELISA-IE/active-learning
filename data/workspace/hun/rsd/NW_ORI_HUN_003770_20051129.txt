A főbíró nem nyeli le a Munkáspárt bírálatát

Vonja vissza feljelentését a Fővárosi Bíróság elnöke a Munkáspárt vezetői ellen, amelyet rágalmazás miatt indított  - követeli a Társaság a Szabadságjogokért nevű civil szervezet. Szerintük a bíróknak nagyvonalúan felül kellene emelkedniük a napi politikai küzdelmeken, míg a feljelentő Gatter László úgy véli: kordában kellene tartani az ítéleteket bíráló nyilatkozatokat. 

A Fővárosi Bíróság elnöke, Gatter László rágalmazás miatt feljelentést tett a Munkáspárt egyes vezetői ellen. Ennek oka, hogy a párt honlapja "politikainak" nevezte a bíróság egyik ítéletét, amely a párt jelenlegi vezetése és egyik korábbi alelnöke között zajlott utóbbi kizárása miatt - írja tiltakozó sajtóközleményében az érdekvédő szervezet, és elvárja a feljelentés visszavonását.

Az [origo] kérdésére Schiffer András, a Társaság a Szabadságjogokért egyik ügyvédje közölte, hogy a bírói tekintélyt védendő, de retorziók alkalmazásával, a Fővárosi Bíróság ennek pont az ellenkezőjét éri el. Schiffer szerint rendkívül kicsinyes lépés a párt elleni rágalmazási per, aminek következtében az igazságszolgáltatás egyik vezetője belesodródik a napi politikai csatározásokba.

A TASZ jogi képviselője úgy véli, hogy a hatalmi ágak képviselőit leszámítva, bárki szabadon minősítheti az ítéleteket, a véleménynyilvánítás szabadsága védendő érték. Mivel azonban a Munkáspárt vezetői nem parlamenti képviselők, még csúnyábban is fogalmazhattak volna annál, hogy a számukra kedvezőtlen ítéletet "politikainak" minősítik - véli Schiffer, hozzátéve, hogy egy kis politikai párt kommunikációjáért a választásokon viseli a felelősséget, a Fővárosi Bíróság elnökének nagyvonalúságot kellett volna tanúsítania ebben az esetben.

Megkeresésünkre Gatter László közölte, hogy ez egy régi ügy, még júniusban írtak egy levelet a Munkáspárt vezetésének, amelyben kérték őket, hogy vonják vissza a honlapjukon szereplő minősítést a számukra kedvezőtlen ítélettel kapcsolatban. Az elnök közölte, hogy várakozásukkal ellentétben még válaszra sem méltatták őket, ezt követően döntöttek a rágalmazási per elindításáról.

"Nem ízléses 15 évvel a rendszerváltás után politikai döntésről beszélni. Az elfogultság különben is képtelenség, hiszen egyszer az egyik oldalról, máskor meg a másikról jön a bírálat az igazságszolgáltatás irányába" - mondta a Fővárosi Bíróság elnöke. A civil szervezet tiltakozó közleményével kapcsolatban Gatter László közölte, hogy szerinte a TASZ információhiányban szenved, és tévúton jár. "Mindent mi sem nyelhetünk le, a bíróság majd eldönti, hogy hol a határ. Végre kordába kell tartani ezeket a nyilatkozatokat" - tette hozzá.

A TASZ az ügyben felajánlotta ingyenes jogi képviseletét a beperelt munkáspárti vezetőknek, de kérdésünkre Schiffer András azt válaszolta, hogy tudomása szerint a politikusok nem jelentkeztek a felajánlott támogatásért.

Lencsés Csaba