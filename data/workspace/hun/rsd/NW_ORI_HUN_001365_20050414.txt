Több lenne a vevő a lefedett Váci utcában

Jelentősen fellendítené a főváros kereskedelmét, ha kisebb üzletekből álló központokat alakítanának ki a közlekedési csomópontokban, pályaudvarokon, újra felélesztenék a körutak boltjait, valamint befednék a Váci utcát - derül ki a GfK Piackutató Intézet stratégiájából, melyet a fővárosi önkormányzat megbízásából készített el. A részletes terveket hamarosan mindenki megismerheti és véleményezheti a főváros honlapján.

Az elmúlt 15 évben nem készült a főváros kereskedelmi fejlesztését célzó program, miközben a belváros üzlethelyiségei lassan kiürülnek, ezért kérte fel egy ilyen stratégia kidolgozására a fővárosi önkormányzat a GfK Piackutató Intézetet - mondta az [origo]-nak Kozák Ákos, az intézet igazgatója. A megvalósítás költségeit nem tartalmazó elképzelés egyik fontos pontja a közlekedési csomópontok, pályaudvarok környéki kiskereskedelmi központok kialakítása. A külföldi nagyvárosokhoz hasonlóan könyvesboltok, újságárusok, jegyirodák, éttermek kaphatnának helyet a nagyobb csomópontokban, például a Moszkva téren, a Boráros téren, illetve a Keleti pályaudvarnál is. 

A körutakat újra megtöltenék üzletekkel, először olyan boltokat nyitnának, melyek serkentik a többi kereskedőt is a megjelenésre. A Rákóczi utat - a bécsi Mariahilferhez hasonlóan - kiszélesítenék, a jelenleginél nagyobb szerepet kapna a főváros életében. A stratégia készítői szerint a Váci utca több vevőt csalogatna, ha fedett lenne, vagyis az időjárási körülmények nem befolyásolnák a vásárlókat. A tervek szerint az utca két oldalán húzódó boltok fölé üvegtetőt építenének. Azzal kapcsolatban, hogy a készítők támogatják vagy ellenzik az újabb nagy bevásárlóközpontok építését, Kozák Ákos úgy nyilatkozott, hogy nem elleneznek semmit, de inkább a hagyományos kereskedelmi formák felélesztését támogatják a belváros kereskedelmi életének újraélesztése érdekében. Harmincezer négyzetméternyi kereskedelmi terület hiányzik a fővárosban, ekkora területet lehetne - más nagyvárosok példájából kiindulva - boltokkal, éttermekkel benépesíteni - mondta a GfK Piackutató Intézet igazgatója.

A stratégia készítői javasolják azt is, hogy a város kiskereskedelmi fejlesztése érdekében álljon fel egy független szakemberekből álló testület, a City Menedzser Hivatal, melynek figyelembe kellene vennie a főváros, illetve a kerületek érdekeit is. 

A 10-15 éves terveket tartalmazó stratégia hamarosan mindenki számára elérhető lesz, felkerül a főváros honlapjára, ott várjuk majd a véleményeket, hozzászólásokat - mondta Rusznák Imre, a Fővárosi Önkormányzat Kereskedelmi és Turisztikai Bizottságának elnöke.