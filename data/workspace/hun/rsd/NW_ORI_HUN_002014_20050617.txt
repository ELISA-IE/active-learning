Közel 10 százalékkal nőtt a budapesti vendégéjszakák száma

Düsseldorf után Prága, Moszkva és Budapest kereskedelmi szálláshelyein nőtt legdinamikusabban az átlagos szobabevétel 2004-ben. Budapesten tavaly 5,7 millió vendégéjszakát töltöttek, közel 10 százalékkal többet, mint 2003-ban - írja a Világgazdaság.

Az egy szobára jutó átlagos bevétel Düsseldorf mellett Prága, Moszkva és Budapest kereskedelmi szálláshelyein nőtt a legdinamikusabban - áll a Jones Lang LaSalle globális ingatlanközvetítő és -tanácsadó cég európai tanulmányában. A budapesti hotelekben 12,9 százalékkal emelkedtek az egy szobára jutó átlagos bevételek. 

A cég szerint Budapesten 2004-ben 5,7 millió vendégéjszakát töltöttek, ami 9,8 százalékkal több, mint 2003-ban. A külföldiek keresletnövekedése 14,8 százalékos volt, és az összes vendégéjszaka 88 százalékát ők töltötték a fővárosban - derül ki a Világgazdaság pénteki számából.

2004-ben két éves kiesés után nőttek a szállodák egy szobára átlagosan jutó bevételei. A legnagyobb emelkedést Düsseldorfban és Prágában produkáltak, 2003-hoz képest a növekedés 27,5 illetve 18 százalékos volt. Egyes népszerű városokban, például Barcelonában, Madridban és Varsóban a túlkínálat miatt csökkentek a bevételek.

A turizmus tavaly világszinten jó eredményt ért el, a turisták száma 760 millió volt, ami tíz százalékkal haladta meg a 2003-as évit. A legjobban Ázsia és a Közel-Kelet szerepelt 29 illetve 20 százalékos forgalomnövekedéssel. 

Európa piaci részesedése hároméves távlatban három százalékkal 54 százalékra csökkent. Kelet-Közép-Európába viszont nyolc százalékkal több turista érkezett 2004-ben mint egy évvel korábban, és az észak-európai régióban hét százalékos volt a bővülés. A leglátogatottabb országok továbbra is Franciaország, Spanyolország és Olaszország.