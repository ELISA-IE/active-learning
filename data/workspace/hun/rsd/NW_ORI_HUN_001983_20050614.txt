Szaddám kihallgatásáról mutattak be filmet

Fekete öltönyben, fehér ingben töprengve válaszol bírái kérdéseire a volt iraki diktátor azon a filmen, amelyet hétfőn tett közzé a Szaddám Huszein perére felállított speciális iraki bíróság. A diktátort, mint bírái közölték, a dudzsaili mészárlásról kérdezték. Szaddámról közel egy éve nem tettek közzé videofelvételt.

Közel egy év után új felvételeket közöltek az elbukott iraki diktátorról Irakban. A képeken az látható, amint Szaddám Husszein bírái kérdéseire válaszol. A fekete öltönyben és nyakkendő nélküli fehér ingben egy asztal mögött ülő Szaddámot a több tucat áldozatot követelő dudzsaili mészárlásról kérdezik a filmen - közölte a bíróság.

A filmet a Szaddám-perre létrehozott speciális iraki bíróság tette közzé. Feltételezések szerint ez a második alkalom, hogy az egykori iraki vezér bíráival találkozik, az első még tavaly volt, amikor sor került első meghallgatására.

A felvételeken - amelyeket hang nélkül mutattak be - Szaddámot Raid Dzsuhi bíró kérdezi, ő pedig válaszol. A különleges törvényszék szerint Szaddám egyik védője, Halil al-Duleimi is jelen volt a kihallgatáson. A BBC tudósítása szerint a volt iraki diktátor töprengőnek tűnik, ahogy válaszolgat a kérdésekre, és láthatóan elgondolkodva piszkálja ápolt, őszbe hajló szakállát. A BBC bagdadi tudósítója szerint a videó tiszteletteljes módon ábrázolja a volt diktátort, de a tavalyi felvételhez képest látszik, hogy Szaddám már nem ura a helyzetnek.

A volt diktátor pere hónapokon belül megkezdődhet, de még nem véglegesítették a vádakat. Egy korábbi információ szerint összesen 14 vádpontban igyekeznek majd bebizonyítani bűnösségét a bírósági tárgyaláson. Egyes megfigyelők szerint még az őszre tervezett iraki választások előtt megkezdődik pere, míg mások úgy vélik, akár egy évvel is elhalaszthatják az eljárást. 