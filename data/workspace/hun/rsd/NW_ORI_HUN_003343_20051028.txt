Az ökopárt kitiltaná a terepjárókat a belvárosból

Kitiltaná a terepjárókat a belvárosból az Élőlánc Magyarországért. Az új ökopárt emellett luxusadóval sújtaná az összes 2000 köbcenti feletti benzines és 2500 köbcenti feletti dízel autót, szerintük ezek a járművek nem képeznek elemi létszükségletet. Idővel akár jól előkészített demonstrációkat is elképzelhetőnek tartanak a cél érdekében.

Ha London megtehette, itthon is ki kell tiltani a belvárosból a terepjárókat, valamint ki kell tiltani a városokból az átmenő kamionforgalmat - mondja ki az Élőlánc Magyarországért városfejlesztési programja. Az [origo] megkeresésére Ertsey Attila elnökségi tag hozzátette ehhez: luxusadót kellene kivetni az összes 2000 köbcenti feletti benzines, és az összes 2500 köbcenti feletti dízel autóra is.

Egy éve pontosan a londonihoz hasonló városi útdíj bevezetését ígérték egy majdan elkészülő kormányzati városi közlekedéspolitikai koncepció részeként. Ennek célja itt is a túlterhelt fővárosi belső területek forgalmának csökkentése lett volna - de ez a koncepció azóta sem készült el.

"Egyszerűen nem igaz az, hogy az embereknek elemi érdekük az efféle jármű, amely egy dugóban ötször annyira szennyezi a levegőt, mint a többi. A Belvárosban lehetne kerékpárral, gyalog, vagy tőlem akár lóval is közlekedni" - állítja. Arra a felvetésre, hogy nem egyszerű jogilag szabályozni a "terepjáró" meghatározást, Ertsey a következőt felelte: "egy öt éves gyerek is meg tudja mondani, hogy mi az a terepjáró."

Nem így gondolja Vitézy Dávid, a Városi és Elővárosi Közlekedési Egyesület (VEKE) közlekedésfejlesztés munkacsoport vezetője, aki szerint sem a "terepjáró", sem a "kamion" nem egzaktul körülhatárolható fogalmak. Másrészről "nem látom be, hogy egy könnyű terepjáró miért kerülne hátrányosabb helyzetbe, mint egy kéttonnás limuzin" - tette hozzá.

A köbcentire vonatkozó adóval kapcsolatban Lakos Imre, a Fővárosi Önkormányzat Városüzemeltetési Bizottságának elnöke azt mondta megkeresésünkre, hogy nem a köbcenti határozza meg egy-egy jármű környezetre károsságát, hanem a kora és az állapota. A súlykorlátozás pedig szerinte már működik a Belvárosban, ahová kamionok jelenleg sem mehetnek be. 

Ertsey Attila szerint azonban ezt sokan nem tartják be, ezért folyamatossá kellene tenni az ellenőrzést, valamint vissza kellene helyezni az egyre gyakrabban eltűnő, súlykorlátozást jelző közlekedési táblákat. Lakos szerint ezért a Közterület-Fenntartó a felelős, ez a terület egyértelműen szabályozva van.

A VEKE elképzelése szerint egyébként teljes, tehát minden járműre vonatkozó tiltásról, vagy behajtási díjról lenne érdemes beszélni, amihez elengedhetetlen - ezt az Élőlánc programja is kimondja - a tömegközlekedés fejlesztése. Lakos Imre ellenben úgy véli, a Belváros tömegközlekedése jó, s ezen a 4-es, majd az 5-ös metró tovább fog javítani. Az időpontra vonatkozó kérdésünkre ezt mondta: "ha ráállunk, 2008 és 2010 között megépülhet az 5-ös metró is".

Ezen túlmenően alapfeltételnek tartják a szakértők az elkerülő utak határozott fejlesztését, mint Vitézy Dávid fogalmazott: "szó sem lehet tiltásokról addig, amíg az M0-s autópálya még az M3-ast sem éri el, tehát Bécsből Debrecenbe a Ferenciek terén át vezet a legrövidebb út".

Az Élőlánc szerint túl sokszor hallottunk már ígéreteket, céljaik elérése érdekében elsőként a sajtónyilvánossághoz fordulnak, de az [origo] kérdésére Ertsey elárulta: előbb-utóbb terítékre kerülnek majd a látványos akciók, a jól előkészített demonstrációk is.