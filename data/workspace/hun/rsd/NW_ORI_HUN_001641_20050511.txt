Bizottsági jóváhagyás az ÁSZ tevékenységére

Kovács Árpád, az ÁSZ elnöke szóbeli kiegészítésében elmondta: a gazdasági bizottság hatáskörébe tartozó múlt évi ÁSZ-ellenőrzések rendben lezajlottak. Az ÁSZ különös gondossággal vizsgálta a beruházási folyamatokat, az önkormányzati munkát, továbbá a zárszámadással és a költségvetési tervezéssel összefüggő folyamatokat. 

Az ÁSZ elnöke aláhúzta: a XXI. században Magyarország uniós tagságát követően különösen fontos a pénzügyi ellenőrzés területén az összefogás és a bizalom megteremtése, mivel nemzetközi szinten is ezek kerülnek előtérbe. 

Kovács Árpád különösen fontosnak tartotta az államháztartási folyamatok területén az elszámoltathatóság és az átláthatóság érvényesítését. Külön is beszélt arról, hogy nincsenek megfelelően körülhatárolva és körülírva az állami feladatok, azaz hogy az állam a finanszírozás területén mit is vállal. Erre példaként említette, hogy állami feladatok kerülnek a nonprofit szférába, valamint az önkormányzatok finanszírozása sem teljesen megfelelő. 

Kovács Árpád azt a következtetést vonta le mindebből, hogy az államháztartás finanszírozásával kapcsolatos tartalmi kérdések még nem teljesen rendezettek. 

Az ÁSZ elnöke kockázatosnak mondta, ha a magán- és a közszféra elszámolási csatornái nem teljesen tiszták. Ez Kovács Árpád szerint mindenképpen bizalmi kérdés. 

Az államháztartás pozícióiról szólva az ÁSZ első embere azt emelte ki, hogy a finanszírozási pozíciók nem változtak, azaz a kiadások és a bevételek egyensúlya nem teremtődött meg, a kettő közti különbség az utóbbi időben még nőtt is, így az eladósodottsági szint emelkedett. Az államháztartási hiány szerkezete nem változott, a belső szerkezeti arányok másfél évtizede szinte ugyanolyanok, és ezek megmutatják a reformok és a változtatások korlátait. 