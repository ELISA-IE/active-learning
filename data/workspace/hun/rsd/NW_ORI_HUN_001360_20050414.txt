Most a hármas metró bénult le az ellenőrhadtól

Csütörtök reggeltől a a kettesről a hármas metróba vonultak át a BKV-ellenőrök, hogy ott folytassák a jegybevételek növelését célzó ellenőrzési akciót. Miközben a metróban hemzsegnek az ellenőrök, a felszíni vonalakon összesen ötvenen dolgoznak, a kettes metró vonaláról pedig teljesen eltűntek. Az ellenőrök sokkal többet dolgoznak, a jegypénztárakban egyetlen délelőttön 150-200 ezerrel több pénz jut a kasszába. Az utasok közül sokan egyre idegesebbek a napi többszöri ellenőrzés miatt. 

 

Mától a hármas metróban állnak sorfalat a BKV-ellenőrök és a biztonsági őrök, hogy visszaküldjék a bliccelni próbálókat. Az ellenőrök még soha nem láttak ilyen hosszú sorokat a jegypénztárak előtt. A BKV jegybevételei naponta 8 millióval nőttek, egy-egy kassza műszakonként 150-200 ezer forint plusz bevételhez jut. Az utasok véleménye megoszlik: a legtöbben unják már, hogy naponta többször megállítják őket, mások szerint olcsóbb jegyeket többen vásárolnának. Volt, aki kérdésünkre elmondta: semmit nem ér az egész, hiszen a felszíni járatokon és a kettes metrón megszűnt az ellenőrzés. 

"Kurvára utálom már őket" - mondta egy fiatal nő. "Megakad a bejáratnál a sok ember, ott kell lökdösődnünk az Örs vezér téren, hogy átjussunk" - tette hozzá. "Már az agyamra megy az egész, de van bérletem, úgyhogy nem számít" - mondta egy másik utas. Egy londoni férfi, aki négy éve Magyarországon él, arra panaszkodott, hogy a turistáknak okoz sok problémát az ellenőrzés. "Engem is sokszor turistának néznek, és az ellenőrök nem tudnak angolul, a turisták meg nem értik, hogy mit akarnak tőlük" - magyarázta. 

A Ferenc körúti állomásnál volt, aki áttörte magát a sorfalon, de az ellenőr a mozgólépcsőre is követte. Később tizenéves fiúk megpróbáltak a nem működő mozgólépcsőn lejutni a szerelvényekhez, de a biztonsági őrök utánuk mentek és visszaküldték őket. Egy fiatal fiú, aki a jegypénztárnál állt sorban, úgy vélte, nem érdemes ilyesmivel próbálkozni. "Az egész akció egy hülyeség. Reggel óta megyek villamoson, buszon folyamatosan, egy forintot sem költöttem jegyre. Soha nem veszek jegyet, az a százhatvan forint meg nevetséges összeg, hogy ekkora felhajtás van körülötte" - mondta. 

Sokan vannak, akik kifejezetten örülnek az akciónak. Egy kopasz fiú szerint ez így van rendjén, a szabályokat mindig be kell tartani. "Ne az én bérletemből fizessék ki azoknak a költségét, akik bliccelnek" - mondta egy férfi. Egy idős hölgy úgy gondolta, hogy az ellenőrzés helyett inkább a jegyek árát kellene csökkenteni, akkor többen megvennék. 

"Nekem van bérletem, de az ellenőrzést kulturáltan kell csinálni. A biztonsági őrnek sok mindenhez van joga, de ahhoz nincs, hogy hozzám nyúlkáljon. Két órával ezelőtt megmutattam a bérletem az ellenőrnek, de ezt nem fogta fel a biztonsági őr, és elkapta a karomat, hogy visszahúzzon. Mondtam neki, apám, kezed-lábad eltöröm, mit képzelsz magadról?" - magyarázta felháborodottan az egyik utas. 

A kérdésre, hogy agresszíven viselkednek-e az utasok vagy az ellenőrök, egy fiatal fiú azt mondta: "Velem ugyan nem mernek szórakozni. De az emberek is látják, ha hatan állnak a bejáratnál, nem érdemes hepciáskodni, úgyis megállítják őket." A metró egyik biztonsági őre, aki az ellenőrök mellett vigyázott a rendre, úgy vélte: "mindig voltak, mindig lesznek felelőtlen utasok". Az ellenkezőket a szabály szerint első lépésben udvariasan fel kell szólítani, hogy adja át a jegyét. Ha nem akar együttműködni, előfordulhat, hogy kivezetik, elkérik a személyi igazolványát, és rendőri segítséget hívnak - tájékoztatott az őr. Az ilyen eseteknél jelentés készül, később derül ki, hogy volt-e oka az őrnek akár tettlegességhez folyamodni - tette hozzá.

Pelle Andrea, a Társaság A Szabadságjogokért jogvédő szervezet munkatársa szerint a biztonsági őröknek és az ellenőröknek agresszív utasok esetén a jogos védelemre van lehetősége. Ez azt jelenti, ha megtámadják, megvédheti magát az őr - mondta Pelle. Ha az utas megpróbál áttörni az ellenőrök sorfalán, csak rendőri segítséggel állíthatják meg, tettlegességre sem nekik, sem a biztonsági őröknek nincs joga - tájékoztatott Pelle. 

"Sokan mérgesek az ellenőrzés miatt, akik eddig soha nem vettek jegyet" - számolt be tapasztalatairól az [origo]-nak egy ellenőr. "Ilyen sorokat én még a pénztár előtt nem láttam" - mondta nevetve. "Most mindenki itt van, a kettesen már nem ellenőrzünk a bejáratnál. A felszínre meg összesen ötven ellenőr jut a négyszázból, ez nagyon kevés" - tette hozzá. Az ellenőrök szerint sokkal fárasztóbb most a munka, hiszen napi 8-9 órát kell dolgozni, és több mint három órán át pihenés nélkül kell állniuk egy helyben. Az általunk megkérdezett ellenőrök nem tudnak arról, hogy a BKV növelné a létszámukat, és alig kaptak fizetésemelést is. 

A BKV a "totális" ellenőrzési akciótól jegybevételeinek növekedését várja. A szigorú ellenőrzést az év végéig fenn szeretnék tartani. A 3-as metrón indult akciót követően a felszíni járműveken is folyamatos ellenőrzésekkel kívánják megakadályozni a jegy nélküli utazást.