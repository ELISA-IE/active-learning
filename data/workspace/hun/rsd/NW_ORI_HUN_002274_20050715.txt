Átadták az M7-es új szakaszát

Pénteken adták át a forgalomnak az M7-es autópálya Balatonszárszó és Ordacsehi közötti szakaszát. A mintegy húsz kilométeres sztráda egy abból a tizenegy, összesen 242 kilométernyi gyorsforgalmi útszakaszból, amelyet a kormány a jövő májusi választásokig át akar adni.

Az egyelőre lényegében mindkét végén a pusztában véget érő, a balatoni sztrádához még közvetlenül nem kapcsolódó szakaszt már ma is csak az állami autópályákra érvényes matricával használhatják az erre járók. Az ÁAK mobil ellenőrző egységei a megnyitás pillanatától ellenőrzik majd a forgalmat - írja a Népszabadság.

Az autósok a főváros felől a 7-es útról Nagykanizsa felől egy lámpás kereszteződésen át érhetik el az új szakaszt. A Hídépítő Rt. és a Betonút Rt. konzorciuma által valamivel több mint két év alatt megépített autópálya-szakaszra a végcsomópontokon kívül Balatonőszödnél, Balatonszemesnél és Balatonboglárnál is fel lehet hajtani.

A Balaton déli partjára tartók számára azonban egy ideig még kellemetlenséget okoz majd, hogy az M7-es Zamárdinál változatlanul véget ér. Ráadásul az autópálya az országhatár felé hamarabb épül majd tovább, mint a főváros felé. A foghíjat csak 2006 végén tömik be.

Tíz avatás a következő kilenc hónapban

A választások idején, 2006 májusában a beígért nyolcszáz kilométernyi átadott vagy készülő autópályából 23 kilométerrel lesz adós a kormány. Menetrend szerint az idén szeptemberben adják át a forgalomnak az M70-es Tornyiszentmiklós és az országhatár közötti egy kilométerét. Novemberre kell elkészülnie az M0-s keleti szektorában 13 kilométernyi új útnak, illetve a 4-es főút Vecsést és Üllőt elkerülő ugyancsak 13 kilométerének. Decemberben pedig már használhatják az autósok az M5-ös Kiskunfélegyháza és Szeged közötti 49 kilométerét is.

Jövő márciusban öt pályaszakaszt adnak át a forgalomnak. Elkészül az M3-as 24 kilométeres, Nyíregyházát és az M35-ös 13 kilométeres, Debrecent elkerülő szakasza. Emellett átvághatják a szalagot az M6-os állami beruházásként épülő, Érdi-tető és az M0-s közötti 11 kilométerén. Levonulnak a munkagépek az M6-os magánberuházásban megvalósuló Dunaújvárosig vezető 59 kilométeréről és az M5-ös Szeged és országhatár közötti 14 kilométeréről is. Áprilisra csak az M7-es Ordacsehit Balatonkeresztúrral összekötő 26 kilométerének avatása marad - írja a Népszabadság.