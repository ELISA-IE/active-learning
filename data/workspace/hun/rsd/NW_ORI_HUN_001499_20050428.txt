Gigantikus pápaszobrokkal nyerészkednek Lengyelországban

Nagyon kapósak az elhunyt pápáról készített szobrok Lengyelországban, még nyolc méter magasságúakat is készítenek a vállalkozók. A lengyel egyház szerint mindez teljesen illegális, mivel csak ők jogosultak II. János Pállal kapcsolatos termékek forgalmazására. 

A lengyel katolikus egyház élesen bírálta azokat a vállalkozókat, akik II. János Pál pápáról készített emlékszobrokkal szedik meg magukat. A püspöki kar szerint egyedül ők jogosultak a nemrég elhunyt pápa képmását forgalmazni, a több hasonló termék pedig szerintük illegális.

Egy lengyel gyárban például kétméterestől nyolc és fél méter magas szobrokat gyártanak. A tulajdonos szerint a vállalatának soha nem volt még ennyi feladata, már hetek óta csak pápákat készítenek. A legnépszerűbb modelljükön áldást oszt kezeivel és pásztorbotjával, de kapható olyan szobor is, amelyen II. János Pál térdel Szűz Mária előtt. Ez utóbbi alkotás nyolc és fél méter magas. Eddig minden jól ment a szoborgyártás körül, most azonban a cégtulajdonos az egyház haragját kockáztatja - írja a BBC News.  

"Nem csinálhat bárki szobrot, medált vagy emlékművet a pápáról" - mondta a lengyel püspöki kar szóvivője, Józef Kloch atya, aki hozzátette: "ha valaki például medált akar készíteni II. János Pál pápa képmásával, akkor először engedélyt kell kérnie". Az atya szerint az államfőkről sem lehet engedély nélkül szobrokat emelni és a katolikus egyház fejéről sem.   

A Vatikán a lengyel püspöki karnak adta a lengyel származú II. János Pálhoz kapcsolódó kizárólagos jogok hasznosítását, hogy ezzel "elősegítsék a keresztény kultúra szolgálatát és a szentatya tanításainak elterjedését". A pápa halála óta számtalan pápához kötődő kereskedelmi termék került forgalomba, az interneten is hirdetik a pápás árukat. A lengyel egyház ezeket törvénytelennek tartja. 