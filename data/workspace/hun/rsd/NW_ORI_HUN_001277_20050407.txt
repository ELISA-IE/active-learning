Szennyvíz árasztotta el a szegedieket

A belvíz több csatornázatlan szegedi telek mellett mosta ki a szennyvizet az elmúlt napokban. Az önkormányzat szerint a szennyezés eltávolítása a helyiek feladata, a belvíz ugyanis csak az engedély nélkül épült derítőket moshatta ki. Az ÁNTSZ szerint nincs fertőzésveszély, a helyiek a kertben termelt zöldségekből készített falatozásra hívták a tiszti főorvost.

Szeged újvárosi részében 10-15 telek környékén az elmúlt napokban a belvíz kimosta a szennyvizet. A Tiszához közeli Kamaratöltés előtti terület ráadásul csatornázatlan, így a szennyvíz elvezetésére nincs esély. A szennyeződés miatt a közel 100 lakos járványveszélytől tart. Gercsó István az [origo]-nak elmondta: telkén bokáig ér a szennyvíz, ami miatt pedig az idei termés használhatatlanná vált. A helyiek a szennyezett belvíz eltávolításához a városi önkormányzat segítségét kérték.

Az önkormányzat szerint viszont a lakosok feladata a kárelhárítás. Molnár László, a városüzemeltetési iroda vezetője közölte: a történtekért nem az önkormányzat a felelős, a belvíz ugyanis csak az engedély nélkül épült derítőket moshatta ki. Az irodavezető hozzátette: belvíz esetén az önkormányzat csak katasztrófahelyzetben köteles fellépni, ami jelenleg nem áll fenn. Molnár szerint a környékbeliek helyzetén feltehetően javít majd, hogy jövőre kezdődik meg az újvárosi rész csatornázása. 

Szabó László, a Szegedi Védegylet által delegált önkormányzati képviselő szerint az önkormányzat kötelessége lenne a belvíz eltávolítása. A képviselő szerint elfogadhatatlan, hogy a város a szennyezés felszámolása érdekében nem tesz semmit. "Előbb a kimosott szennyvizet kéne eltávolítani és utána megvizsgálni, hogy valóban engedély nélkül épültek-e a derítők"- tette hozzá Szabó. 

Az ÁNTSZ a héten elvégzett vizsgálatok alapján állítja, hogy a területen nincs fertőzésveszély, az úszkáló szennyezés hatása pedig a kertekben elhelyezett közel kétszáz kilogramm szerves trágyával azonos. Kovács Ferenc, Csongrád megye megbízott tiszti főorvosa az [origo]-nak elismerte, hogy a kimosott szennyvíz elviselhetetlen állapotokat okozhat, tagadta viszont, hogy az járványveszéllyel járna. Gercsó István az ÁNTSZ vizsgálatára reagálva a kertjében termesztett zöldségekből készített ebédre hívta meg a tiszti főorvost, illetve az önkormányzat vezetőit. A tiszti főorvos elfogadta a meghívást.