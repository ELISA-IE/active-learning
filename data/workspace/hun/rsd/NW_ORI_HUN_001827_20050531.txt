Elutasítási hullám jöhet a francia nem után

Miután vasárnap megbukott Franciaországban az EU-alkotmány, mindenki Hollandiára figyel. Itt szerdán tartanak népszavazást az alapszerződésről. Felmérések szerint a hollandoknál is a nem győz majd, ami feltehetően lavinaszerű elutasítási hullámot okoz.

Brüsszeli vezetők igyekeznek lekicsinyíteni az EU-alkotmány vasárnapi francia elutasításának jelentőségét, azzal, hogy azt hangoztatják, kilenc országban már ratifikálták az alkotmányt. Csakhogy hátravan még 15 ország, és ebből nyolcban népszavazást tartanak az alkotmányról.

Legközelebb - szerdán - Hollandia szavaz, ahol ugyancsak az elutasítók vannak többségben. A legutóbbi felmérések szerint a holland szavazók 60 százaléka nemet mond majd az alkotmányra. Jan Peter Balkenende kormányfő ugyan arra szólított fel, hogy ne hagyják magukat befolyásolni a francia eredménytől, de a nemmel szavazni akaró hollandok maguk is azt állítják, nem a franciák miatt lesznek elutasítók.

A BBC News tudósítása szerint az EU túl gyors bővítése és a törökök esetleges csatlakozása miatti elégedetlenségüket akarják így kifejezni, és nem tetszik nekik az sem, hogy az euro bevezetésével minden drágább lett. Arról nem is beszélve, hogy a kormány teljesítményével is elégedetlenek. Sokan tartanak attól is, hogy a várható szuperállam politikája ellentmondásba kerül a liberális holland törvényekkel akár a melegházasság, akár az eutanázia tekintetében.

Érdekes ugyanakkor, hogy a kérdésben mind a kormányzó, mind az ellenzéki pártok egyetértenek, és támogatják az alapszerződést, míg a szavazók többsége - akik kétszéz év után először vehetnek részt népszavazáson - ellenzi azt. A BBC tudósítója szerint a francia után várható holland nem lavinaszerű elutasítási hullámot indíthat el.

Nagy-Britanniában valószínűleg meg sem tartják a 2006-ra tervezett népszavazást az EU-alkotmányról. Tony Blair miniszterelnök hétfőn azt mondta, hogy még korai lenne dönteni a szavazás megtartásáról, Jack Straw külügyminiszter pedig azt közölte, hogy egy hetet várnak a döntéssel. Megvárják, milyen eredményt hoz a holland szavazás.