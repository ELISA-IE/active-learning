Alacsonyabb kamatot szeretne a szlovák kormány

Az infláció mérséklődése lehetővé teszi a szlovák alapkamat további csökkentését - nyilatkozta a Bloomberg hírügynökségnek Ivan Miklos szlovák pénzügyminiszter a Napi Gazdaság tudósítása szerint. Miklos szerint az erős korona már káros a szlovák exportra. 

Ivan Miklos közölte azt is, hogy ha az alacsonyabb kamatszint nyomán nő a lakossági fogyasztás, kormánya a kiadások mérséklésével fogná vissza azt. 

A szlovák jegybank 2004-ben négy lépésben, összesen két százalékponttal, 4 százalékosra csökkentette irányadó kamatát. Az országban az árszínvonal-emelkedés üteme januárban 3,2 százalékos volt.