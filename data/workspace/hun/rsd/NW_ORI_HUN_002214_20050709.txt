Robbanás volt egy belvárosi házban

Kigyulladt egy három emeletes ház a főváros VI. kerületében, a Vörösmarty utcában. Az arra járók hatalmas robbanást hallottak, majd a ház füstölni kezdett, egy nő kiugrott a földszinti lakásának ablakából. Feltehetőleg gázrobbanás történt.

Hatalmas robbanást követően tűz keletkezett egy belvárosi házban, a Vörösmarty utcában. A füstölő ház földszinti lakásából egy nő kivetette magát az ablakon az utcára - jelentette az [origo] munkatársa. A többi lakó az utcára menekült. 

A robbanás előtt vonultak el a környéken a meleg felvonulás résztvevői, ezért sokan felfigyeltek a hatalmas robbanásra és a felvonulást biztosító rendőrök is az eseményhez siettek - jelentette az [origo] munkatársa.

A helyszínen már oltják a tüzet, a mentők is megérkeztek, egyelőre nem tudni összesen hányan, és mennyire súlyos sérüléseket szenvedtek. A mentők két sérültet szállítottak kórházba a helyszínről. A belvárosi házban feltehetőleg gázrobbanás történt. A ház ablakainak szilánkjai az utca túloldaláig repültek.