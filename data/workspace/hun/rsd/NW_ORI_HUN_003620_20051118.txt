Hazugság helyett gyötrelmeket vizsgálnak a szcientológusok

Állampolgári bejelentések nyomán az ombudsmanok vizsgálják, hogy a Szcientológiai Egyház valóban használ-e egy hazugságvizsgálónak tartott készüléket és gyűjtenek-e személyes adatokat, például híveik szexuális életéről. Az egyház állítja, hogy rendőrségi papírjuk van arról, hogy az általuk használt E-méter nem hazugságvizsgáló. Ezt a készüléket a "lelki gyötrelmek pontjainak" keresésére használják. Szerintük az sem igaz, hogy kutakodnak híveik magánéletében.

Ombudsmanok vizsgálják a Szcientológiai Egyház módszereit, egy hazugságvizsgálónak tartott készülék használatát és azt, hogy gyűjt-e személyes adatokat az egyház, ha igen, milyeneket, és hogyan kezeli őket - számolt be a TV2 hírműsora. Takács Albert helyettes ombudsman az MTI-nek elmondta, hogy több állampolgári bejelentés érkezett részben hozzá, részben az adatvédelmi biztoshoz arról, hogy a Szcientológiai Egyház tagjai személyes és különleges adatokat gyűjtenek.

A panaszok szerint a Szcientológiai Egyházban nemcsak egy hazugságvizsgálónak tartott, E-méternek nevezett műszerrel vizsgálják a hozzájuk fordulókat, hanem szexuális életükről is érdeklődnek, kíváncsiak például korábbi partnereik neveire. 

Péterfalvi Attila adatvédelmi biztos az [origo]-nak elmondta, hogy a Szcientológiai Egyházzal kapcsolatos panaszbeadványok egy része adatkezelési, másik része pedig az emberi méltóságot érintő problémákat vetett fel. Az előbbieket vizsgálta ki Péterfalvi, aki hozzátette, hogy vizsgálatai nem az E-méterrel voltak kapcsolatban. Az ombudsman adatkezelési visszásságokat állapított meg jelentésében, amit elküldött a Szcientológiai Egyháznak. "Amíg az egyház nem reagál, addig nem kívánok többet nyilatkozni az ügyről" - közölte a biztos.

Az E-méterrel a lelki gyötrelmek pontjait keresik

Fritzlauf Lajos, az egyház vezető szerzetese és szóvivője közölte, hogy még 2003-ban az Országos Rendőr-főkapitányság készített egy szakértői véleményt az egyház által használt E-méterről, melyben megállapították, hogy a készülék nem minősül hazugságvizsgálónak, mert mindössze egy fiziológiai paramétert vizsgál. "Az E-métert szerzeteseink arra használják, hogy segítségével megkeressék a lelki gyötrelmek pontjait. Ezek nem e világi dolgok" - mondta Fritzlauf Lajos. 

A szóvivő egy példa segítségével magyarázta el az E-méter használatát. "Valaki belerúg egy asztalba, eltörik a lába, begipszelik, és meggyógyul. Évekkel később a lába újra elkezd fájni. Mi úgy segítünk rajta, hogy megpróbáljuk felidézni, volt-e olyan eset, amikor megsérült a lába. Nem biztos, hogy mindenre emlékszik, ennek felszínre hozásában segít az E-méter." A szóvivő szerint a készülék nem más, mint egyfajta ellenállásmérő. 

Fritzlauf Lajos elmondta, furcsállják, hogy a biztosok úgy folytatnak vizsgálatot, hogy az egyházat nem keresték, nem kérdezték meg az ügyben. Ami a kérdőíveket illeti, közölte, hogy nem igazak a vádak, nem kell például felsorolni volt szexuális partnerei nevét annak, aki kapcsolatba akar kerülni az egyházzal.

Tom Cruise-on kívül is van élet az egyházban

A L. Ron Hubbard által alapított Szcientológiai Egyházról leggyakrabban világhírű követői, Tom Cruise és John Travolta kapcsán írnak. "Ez jó a sajtónak, hogy ismert emberekről írhatnak, de arról nem számolnak be, hogy ismeretlenek hogyan segítettek magukon, a családjukon azzal, hogy például elvégeztek egy kommunikációs tanfolyamot nálunk" - állítja a szóvivő. 

Fritzlauf Lajos szerint jobb lenne, ha arról írnának, hogy az egyház tagjai segítettek a londoni merényletek idején vagy most Franciaországban. Arra a kérdésre, hogy mi is a szcientológia, a szóvivő azt válaszolta, hogy egy alkalmazott vallási filozófia. "Az életben használható dolgokat tanítunk, melyekkel az emberek jobbá tehetik a saját, a családjuk és a társadalom életét, hogy az egy szeretetteljesebb, elfogadóbb élet legyen."