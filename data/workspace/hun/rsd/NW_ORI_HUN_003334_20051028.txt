Álruhában vadászik a kalózokra az APEH

A jövőben hatékonyabban akar fellépni a szerzői jogok megsértése ellen az APEH, ezért pénteken együttműködési szerződést írt alá két jogvédő szervezettel, amelyek szakmai tanácsaikkal segítik majd a hivatalt. A kalózmásolatok évente több milliárd forintos kárt okoznak az országnak, ezért az APEH bővítette eszköztárát: összehangolt razziákat tartanak, és időnként kalóz DVD-re vágyó vásárlónak adják ki magukat az interneten.

A jövőben közösen küzd a szerzői jogok megsértése ellen az APEH és két jogvédő szervezet. Az adóhatóságot szakmai, módszertani tanácsokkal segítik majd a jogvédők. Az együttműködésről szóló szerződést pénteken írta alá az Adó- és Pénzügyi Ellenőrzési Hivatal (APEH), a  Szövetség a Szerzői Jogokért (ProArt) és az Audiovizuális Művek Szerzői Jogait Védő Közhasznú Alapítvány (ASVA)."Együttműködésünk elősegíti, hogy a magyar gazdaság működése jogszerűbbé váljon" - mondta Juhász István, az APEH szakmai elnökhelyettese. "Több mint tíz éve küzdünk azért, hogy elfogadott tény legyen Magyarországon is: a filmek szerzői jogaival való visszaélés közönséges bűncselekmény" - fogalmazott Mihály György, az ASVA elnöke.Nincsenek megbízható adatokat arról, hogy mennyi kalóz CD és DVD lehet az országban, csak az eladott üres adathordozók számából és a bevételkiesésből lehet erre következtetni. Szűts László, a ProArt elnöke szerint a kalózkodás milliárdos nagyságrendű kárt okoz; nem csak a jogtulajdonosoknak, hanem a hozzá kapcsolódó adócsaláson keresztül az államháztartásnak is. Juhász úgy tudja, hogy míg a magyar feketegazdaság méretét általában 17-30 százalékosra becsülik, ezen a területen az arány meghaladja a 30 százalékot. 

Kálmán András, az ASVA igazgatója a kalózkodás "fékevesztett növekedési üteméről" számolt be. "Veszteségriport nevű felmérésünkben olyan számok jöttek ki, amelyeket egyelőre nem hiszünk el. Eszerint a fájlcserélők száma 350 ezerről 800 ezerre nőtt" - tette hozzá. Kálmán szerint a helyzet hasonló a régió többi országában, például Szlovákiában és Lengyelországban is. Csehországban azonban némiképp sikerült visszaszorítani a szerzői jogok megsértését.A szerződés aláírásakor az APEH alelnöke beszélt a közelmúltban létrehozott, úgynevezett rapid csoportokról, amelyeknek vám-és pénzügyőrök, rendőrök is tagjai. Ezek a csoportok gépkocsival járják az országot, mobiltelefonnal tartják egymással a kapcsolatat, így egyszerre tudnak lecsapni több helyszínen. Ha egy illegális adathordozókkal kereskedő cég több telephelyen árul, régen könnyen eltüntethette a bizonyítékokat, mire az ellenőrök átértek az egyik helyről a másikra. Az APEH nem csak bejelentések nyomán dolgozik, maguk is gyűjtenek információt a világhálóról. Előfordult, hogy egy cég interneten árult kalóz DVD-ket, a hivatal pedig vevőnek adta ki magát, így buktatta le a bűnözőket.Az ASVA és a ProArt október 25-én az Országos Rendőr-főkapitánysággal is megállapodott hasonló együttműködésről, a szerződést a Szövetség a Jogtiszta Szoftvert Használó Magyarországért (BSA) is aláírta.