Adóváltozások: az APEH is tanul

Mindenkit foglalkoztatnak a jövő évi adó- és járulékváltozások, s a már kihirdetett törvényeket még a költségvetési törvény is módosíthatja. Az Ado szaklap által szervezett Adóakadémia meghívott előadói néhány, a törvények részletszabályaiban megbújó új rendelkezésre is felhívták a figyelmet.

Az idén csak az szja-törvény nyolcszor módosult, és még a költségvetési törvény is érinteni fogja az adózást - mondta el a keddi konferencia bevezetőjében Vámosi-Nagy Szabolcs, az APEH elnökhelyettese hozzátéve: ezért jelenleg az APEH is tanul. A kissé hektikus részletszabályok mellett pozitívumként emelte ki az elnökhelyettes, hogy a jövő évi adóterhelés GDP arányosan 1 százalékkal csökken, ami éves összevetésben átlagosan 3 százalékos adócsökkenést jelent.

Az egyes adónemek változásait ismertette az [origo], s folyamatosan tájékoztatjuk olvasóinkat a részletszabályokról is, ezért a konferencián elhangzottakból olyan módosításokat emelünk ki, amelyek nem a legszélesebb adófizetői kört érintik.

Vállalkozói jövedelemadó

Gódor Sándorné, az APEH főosztályvezető helyettese többek között arra hívta fel a figyelmet, hogy az egyéni vállalkozók 5 millió forintos vállalkozói jövedelemhatárig csak 10 százalékos adót fizetnek jövőre. A kedvezményes adózás progresszív, tehát az eddigi 16 százalékos jövedelemadó az 5 millió forint feletti jövedelemre érvényesül majd.

A 10 százalékos, kedvezményes adókulcs alkalmazásának további feltétele, hogy a vállalkozó legalább egy alkalmazottja után (saját magát is beleértve) fizesse meg a minimálbér közterheit, és kedvezményes kistérségben működjön. A kedvezményezett kistérségeket külön kormányrendelet sorolja fel. Az a vállalkozó, aki nem ilyen térségben tevékenykedik, akkor alkalmazhatja ezt az adókulcsot, ha legalább egy alkalmazottja után a minimálbér másfélszerese utáni közterheket fizeti.

Társadalombiztosítás

dr. Villányi Tiborné, az Országos Nyugdíjbiztosítási Igazgatóság jogi osztályának helyettese a társadalombiztosítási szabályok oktróberben hatályba lépett változásai között említette a felszolgálási díj járulékalapot képező jövedelemmé válását. A borravaló csak akkor járulékköteles jövedelem, ha a magánszemély úgy dönt, hogy nyugdíja megállapításakor ezt a jövedelmét is figyelembe szeretné venni, és ezért hajlandó járulékot fizetni. Mind a felszolgálási díj, mind a borravaló után 15 százalék a fizetendő nyugdíjbiztosítási járulék, ami magába foglalja az egyéni járulékot is. A felszolgálási díj után fizetendő járulékot a foglakoztató állapítja meg és fizeti be havonta, a borravaló után fizetendő járulékot pedig az szja-bevallásban kell feltüntetni és a bevallásra nyitva álló határidőig kell befizetni. A járulékfizetésért cserébe mind a felszolgálási díj, mind pedig a borravaló címén kapott jövedelem 81 százalékát keresetként kell majd figyelembe venni a nyugdíj megállapításánál.

Októbertől hatályosak a START-kártyás pályakezdőkre alkalmazható járulékkedvezmények is. A START-kártyás alkalmazott után az első évben 15 százalék, a második évben pedig 25 százalék a fizetendő kedvezményes járulék, ami magában foglalja a társadalombiztosítási járulékot, a munkaadói járulékot és az egészségügyi hozzájárulást is.

Az eddig hatályos szabályozás szerint aki egyidejűleg több biztosítási jogviszonyban állt, és foglalkoztatása bármelyik jogviszonyában elérte a heti 36 órát, a további jogviszonyából származó, járulékalapot képező jövedelme után nem kellett megfizetnie a 4 százalékos egészségbiztosítási járulékot. Ezt a szabályt a 2006. január elsejétől hatályos törvénymódosítás hatályon kívül helyezte, ami egyrészt azt jelenti, hogy minden biztosítási jogviszonyban meg kell fizetni az egészségbiztosítási egyéni járulékot is, másrészt viszont akkor minden jogviszonyban elért jövedelem táppénzalapot képez.

2005. november 23-tól megszűnt az a lehetőség, hogy 15 százalékos egészségbiztosítási járulékfizetés vállalásával megállapodást lehessen kötni az egészségbiztosítás pénzbeli ellátásainak (például gyed) megszerzésére. A már megkötött megállapodások 2006. május 1-el megszűnnek, viszont a megállapodás alapján már folyósított ellátások továbbra is járnak.

A költségvetési törvény módosítását még tárgyalja a parlament, a törvényjavaslat 2006-ra vonatkozóan napi 17.330 forintos járulékfizetési felső határral számol, ami éves szinten 6.325.450 forintot jelent.

Ekho

Szatmári László, a pénzügyminisztérium főosztályvezető helyettese elmondta, hogy az egyszerűsített közteherviselési hozzájárulás adózási mód, a kényszervállalkozások problémáját vélhetően nem oldja meg. A kényszervállalkozó fogalmának meghatározásához segítséget nyújtó, közös pénzügyminisztériumi és munkaügyi minisztériumi irányelv hamarosan megjelenik, és a hatályos jogszabályok és munkaügyi gyakorlat alapján foglalja össze az ismérveket. Ez az irányelv azonban nem fog választ adni arra a kérdésre, hogy a társas vállalkozás minősülhet-e kényszervállalkozásnak, a hatályos bírói gyakorlat pedig kiveszi ebből a körből a társas vállalkozásokat.

Felhívta a figyelmet arra, hogy bár evás vállalkozó is ekhózhat, akinek azonban csak egy megbízása van, és az abból származó bevételét minden hónapban leszámlázza, ez alapján csak evát fizethet. 

Tekintettel arra, hogy az eva kedvezőbb adózási mód az ekhónál, nem valószínű, hogy sok evás fog ekhózni. Aki viszont egyértelműen kényszervállalkozó, nem nagyon tehet mást, mint ekhót választ, ha nem akarja kockáztatni a munkaügyi ellenőrzést. Elgondolkodtató, hogy ebben az esetben a munkáltató milyen eszközökkel fogja rábírni a vele szerződőt, hogy válassza az ekhót, hiszen a büntetés kockázata a munkáltatóknál a legmagasabb.

A kényszervállalkozásoknak és foglalkoztatóiknak adott moratórium 2006. június 30-án jár le, addig van idő mérlegelni.