Elmaradt az ítélet a betegcsere-perben

Tavasszal várható csak ítélet a szegedi betegcsere-perben, a védelem ugyanis újabb szakértők bevonását kezdeményezte. Az ügyészség a szegedi kórház két ápolóját halált okozó gondatlansággal vádolja. A kórházban tavaly nyáron cserélték össze két idős ember leletét, aminek következtében nem az a páciens került a műtőbe, akinek kellett volna. Később mindkét beteg meghalt.

Legkorábban márciusban várható ítélet a szegedi betegcsere-perben - jelentette ki az [origo]-nak Kádár Gábor, a Szegedi Városi Bíróság elnökhelyettese. A két hete tartó perben azért nem hirdetnek ítéletet a szerdai utolsó tárgyalási napon, mivel a védelem újabb szakértők bevonását kérte a bíróságtól. 

A per elhúzódása pedig attól függ, hogy az újabb orvos szakértői vélemények mennyiben térnek el a korábbi szakértői véleményektől. A védelem szerint minderre azért van szükség, mivel továbbra sem tisztázódott egyértelműen, hogy pontosan mi is történt a betegcsere napján a szegedi városi kórházban. Az eddigi tárgyalási napokon a vádlottak mellett tanúként hallgatták meg az ügyben érintett ápolókat és orvosokat.

Az ügyészség egy beteghordót és egy ápolót foglalkozás körében elkövetett, halált okozó gondatlan veszélyeztetéssel, két orvost pedig foglalkozás körében elkövetett gondatlan veszélyeztetéssel vádol. A vádirat szerint 2004. július 3-án a szegedi városi kórház egyik beteghordója, a kórházi szabályokat megszegve, azonosítás nélkül vitt el CT-vizsgálatra egy kommunikációképtelen, idős férfit. A betegnél a vizsgálat koponyán belüli vérzést állapított meg. A leleteket azonban összecserélték, így a férfi helyett egy másik beteget műtöttek meg. A tévesen megoperált beteg a műtét következtében fellépő vérzés miatt néhány nap múlva meghalt. A másik beteg, akit több órával később szintén megműtötték, szintén meghalt.

Az elsőrendű vádlott, a beteghordó, a Szegedi Városi Bíróság előtt korábban elmondta: a munkaköri leírás alapján nem volt feladata a betegek azonosítása. Azt a beteget szállította, akit mondtak neki. A gyakorlat szerint akkor kérdezte ki az ápoltat, ha kétség merült fel benne annak kilétét illetően. Ebben az esetben azonban a szállítás egyértelmű volt, mivel a szállítókocsira ki volt helyezve a vizsgálati kérőlap.