A tollas csalást kizárja az új választási törvény

A négy parlamenti párt megállapodott a választási eljárási törvény módosításáról. A javaslat, amely rendezni próbálja az Alkotmánybíróság által észrevételezett hiányosságokat, rendelkezik a külföldön történő szavazás lebonyolításáról, valamint egyértelműsít bizonyos pontokat, így például a politikai hirdetésekkel kapcsolatos szabályszegés szankcionálását és a jogorvoslati eljárásokat.

Nem lehet szavazást kiírni nemzeti ünnepekre és más olyan jeles napokra, amelyet a Munka Törvénykönyve munkaszüneti napnak deklarál, valamint az ezeket megelőző, illetve követő napokra - tartalmazza többek között a választási eljárásról szóló törvény módosítására tett javaslat, amit a négy parlament párt támogatásáról biztosított a hétfői egyeztetés után.

A javaslat rendezi a külföldön történő szavazás kérdését. Ezek szerint, ahogy az európai parlamenti választásokon ideiglenes jelleggel szabályozták, a külképviseleteken (de nemcsak a nagykövetségeken, hanem a főkonzulátusokon is) lehet majd szavazni. A javaslat lehetőséget ad a jelölő szervezeteknek, hogy megfigyelőket küldjenek a külföldi szavazóhelyekre. Ismeretes, az EP-választáson nagy botrány volt abból, amikor kiderült, hogy többszáz millió forintba kerülhet a pártok által delegált megfigyelők kiutaztatása, hogy ellenőrizzék, jól számlálják-e össze a szavazatokat. Végül a parlamenti pártok nem küldtek szavazatszámlálókat a külföldi követségekre.

Külföldön azok a magyar választópolgárok szavazhatnak majd, akik legkésőbb a szavazás kezdete előtt 16 nappal a lakóhelyük szerinti illetékes helyi választási iroda vezetőjétől kéri ezt, megjelölve azt a külföldi követséget vagy konzulátust, ahol szavazni szeretne.

"A szavazatokat legalább kétszer meg kell számolni" - szögezi le a javaslat. Eddig csak akkor kellett újraszámolni a szavazatokat, ha a két legjobban szereplő jelölt közötti különbség egy százalékon belül volt. Ha az újraszámlálás során más eredmény jön ki, akkor ismét neki kell fogni a számlálásnak, egészen addig, amíg két azonos eredmény ki nem jön.

A törvény még olyan aprónak részletkérdéseket is szabályoz, mint például a tollak használata. Így előírja, hogy a szavazófülkékben megfelelően rögzítve tollat kell elhelyezni, illetve a szavazatszámláló bizottság tagjai a "szavazóhelyiségben csak a hivatalosan elhelyezett tollat használhatják".