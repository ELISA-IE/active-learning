Beindult az elektronikai kacatok gyűjtése

Szombat óta új elektronikai eszköz vásárlásakor ingyen le lehet adni az üzletekben a kimustrált darabokat. A régi tévék, mobiltelefonok, mikrósütők, vasalók visszagyűjtését az üzletekből a gyártók, importőrök fizetik az új törvény értelmében. Az [origo] által megkérdezett nagy üzletláncok már megszervezték a régi áruk fogadását, a kisebbek egyelőre nem sokat tudnak a jogszabályról, és fogalmuk sincs, hová vigyék a lestrapált eszközöket. A többség nem tartja valószínűnek, hogy a vevők a közeljövőben régi műszaki cikkekkel kezdjék bombázni az üzleteket.

Az [origo] ellátogatott néhány kisebb-nagyobb műszakicikk-áruházba, hogy megkérdezze, működik-e már az a rendszer, amely szombat óta az üzleteknek a használt műszaki cikkek kötelező visszagyűjtését írja elő. A begyűjtés költségeit a gyártóknak, importőröknek kell állniuk, az üzleteknek pedig ingyen át kell venniük például a régi tévéket, ha valaki újat vásárol helyette. A végső cél - egy EU-s kötelezettség miatt -, hogy 2008-ra évente negyven ezer tonna műszaki kacatot sikerüljön visszagyűjteni.

Egy belvárosi használt műszakicikk-üzletben kérdésünkre az üzletvezető elmondta: egyelőre nincs felkészülve ilyesmire. "Hát majd kivonatoljuk a közlönyt, abból majd kiderül, hogy ránk vonatkozik-e a törvény" - mondta az üzletvezető, hozzátéve, hogy attól nem fél, hogy a vásárlók lerohanják a kis boltot, és teletöltik elektronikai hulladékkal. Igaz, ebben az esetben nem tudná, hogyan szervezze meg az elszállítást, bár a törvényt be akarja tartani. "Elvben, gondolom, nekem is meg kell szerveznem, de a gyakorlatban biztosan másképp csapódik le a dolog" - mondta.

Egy budai kis márkaboltban ugyanezt mondták: "Hát ha vesznek valamit helyette, visszavesszük a tévéket, de hogy hová vinnénk, azt nem tudom" - mondta tanácstalanul az eladó. "Ha idehoznak valamit, én visszaveszem, de hogy kinek kéne innen elvinnie, azt nem tudom" - mondták egy szamítástechnikai szaküzletben. "De meglehet, hogy a kukában landolna" - tette hozzá az eladó. Úgy vélte, hogy a törvény nagyon kidolgozatlan, és a gyártókról sem hiszi el, hogy megszerveznék és kifizetnék a begyűjtést. 

Megkérdeztünk egy nagy elektronikai üzletláncot is, ahol elmondták: a vezetőség szerződést kötött egy visszagyűjtésre szakosodott céggel, ahol elintézik a megsemmisítést is. "Van egy külön tárolóedényünk erre a célra. Kibírnánk a vásárlók rohamát is, mert huszonnégy órán belül elviszik innen a dobozt" - mondták a vevőszolgálaton. Ilyesmi azonban nem történt, a vásárlók mindössze egy rossz vasalót meg egy mikrosütőt vittek vissza a bevásárlóközpontban levő üzletbe. Eddig az áruházláncnál csak az elemek, illetve a kompakt fénycsövek visszavétele működött.

A hazai importőrök, gyártók nagy része ugyanezt a módszert alkalmazza: szerződést köt egy gyűjtőhálózatot működtető céggel. A hazai piac 75-80 százalékának az Electro-Coord Kht. szervezi meg a begyűjtést. "Az összes nagy üzletlánccal kötöttünk megállapodásokat" - mondta az [origo]-nak Kovács Péter, a kht. menedzsere. Az üzletekben elhelyezett gyűjtőedényekből, ha beindult a rendszer, konténerekbe teszik a hulladékot, és elszállítják. A nagykereskedők közül sokan a saját rendszerükben begyűjtik az eszközöket, és onnan szállítja el a cég. "A dolog a lakosságnak és az üzleteknek ingyenes, az importőrök meg a termelők részéről is simán működik a rendszer" - mondta Kovács.

Magyarországon évente 100-120 ezer tonna eletronikai hulladék keletkezik a Környeztevédelmi Minisztérium adatai szerint. A hulladékmennyiség évről évre növekszik, ezért kell 2004-re évente fejenként négy kilogramm elektronikai szemetet visszagyűjteni az uniós előírások alapján.