Brit foglyokat engedhetnek haza az amerikaiak

Négy brit állampolgárt engedhetnek el az amerikaiak a szigorúan őrzött guantánamói támaszpontról, ahol az al-Kaida nevű terrorszervezet feltételezett tagjait tartják fogságban. A további sorsuk egyelőre bizonytalan, mivel az amerikaiak továbbra is tartanak tőlük.

A négy londoni fiatalembert már három éve tartják fogságban az amerikaiak Guantánamón. Az amerikai védelmi minisztériumi források szerint a foglyok visszatérhetnek Angliába. Azonban az amerikai biztonsági erők tartanak a négy brit férfi lehetséges szabadon bocsátásától, ezért a brit rendőrségnek adnák át őket, és azt is elvárják, hogy a terrorizmus gyanúja miatt hallgassák ki őket.

A családtagok már a hivatalos bejelentést várják. Az egyik férfi édesapja a BBC-nek azt mondta, hogy a brit külügyminisztérium sem megerősíteni, sem cáfolni nem tudta azt az értesülést, hogy a fiát elengednék. A brit külügyi szóvivő elmondta, hogy rendszeres kapcsolatban vannak az amerikai hatóságokkal a négy állampolgáruk fogvatartása miatt. "Világosan megmondtuk, hogy vagy a nemzetközi normák szerint kellene őrizni a foglyokat, vagy haza kellene küldeni őket."

"Az első dolog, amit szeretnék, hogy egészségügyi és pszichológiai vizsgálaton esne át a fiam" - válaszolt arra az édesapa arra kérdésre, hogy mit várna akkor, ha a fiát elengednék. "Ha pedig vádat emelnének ellene, akkor állítsák bíróság elé." Az apa attól tart, hogy a fia lelki és fizikai állapota megromlott, mivel fiát nem engedték sétálni és tornázni, és a fogságát egyedül kellett töltenie.

Egy ausztrál foglyot szabadon engedtek három év után

Közben kedden egy ausztrál férfit engedtek szabadon Guantánamóról. A 48 éves egyiptomi születésű férfit három évig tartották őrizetben a kubai támaszponton, anélkül, hogy vádat emeltek volna ellene. A férfit az afgán-pakisztáni határ közelében kapták el 2001-ben. 

Az emberi jogi aktivisták szerint a guantánamói fogolytáborral az amerikaiak súlyosan megsértik a vonatkozó nemzetközi egyezményeket. Az Amnesty International a guantánamói tábort egy olyan emberi jogi botránynak nevezte, amelynek jelentősége az egész világra kiterjed. 

Az egyik brit fogolynak sikerült (az amerikaiak figyelmetlenségének köszönhetően) egy cenzúrázatlan levelet küldeni az ügyvédjének októberben. Ebben a levélben beszámol arról, hogy verték, kínozták, megalázták, valamint halállal fenyegették a fogvatartói, és hogy majd két évet egyedül, mindenkitől elkülönítve kellett eltöltenie. Állítása szerint sohasem állt kapcsolatban semmiféle terrorszervezettel.

Életfogytiglani elzárást akar a CIA

A támaszponton mintegy 650 embert őriznek, akiket azzal gyanúsítanak, hogy vagy a tálib milíciához vagy az al-Kaida terrorhálózathoz tartoznak. Az amerikai kormány olyan törvényen kívüli harcosoknak tekinti őket, akikre nem vonatkoznak a hadifoglyoknak járó jogok. Eddig csupán néhány fogoly ellen tudtak vádat emelni. A The Washington Post vasárnapi számának értesülése szerint a védelmi tárca és a Központi Hírszerző Ügynökség (CIA) ezért arra kérte a Fehér Házat, hogy döntsön az életfogytiglani elzárás lehetőségéről, amelyet több száz olyan fogoly esetében is alkalmaznának, akik ellen nincs elegendő terhelő bizonyíték ahhoz, hogy bíróság elé állítsák őket.