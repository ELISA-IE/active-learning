Elkészült a 2006-os büdzsé

Elkészítette a kormány a 2006-os költségvetés tervezetét. A büdzsé szeptember 30-án kerül a parlament elé. A kormányzat elsősorban a kisembereknek akar kedvezni a költségvetésben. A GDP-növekedést 4 százalékosra, az inflációt 2 százalékosra tervezik. Ugyanakkor a pénzügyminiszter elismerte, nem tartható a jövő évi, 2,9 százalékos hiánycél. 

Elkészült a jövő évi költségvetés tervezete. A tervezetet a kormány vasárnapi informális ülésén véglegesítette, és az várhatóan szeptember harmincadikán kerül a parlament elé. A kormányzat a rendes ügymenethez képest késett egy-két hónapot, ugyanis a koalíció hosszan egyezkedett az adójogszabályokon.

A korábbihoz képest újdonság volt a büdzsé elkészítésében, hogy a kormányfő, és Veres János pénzügyminiszter egyenként egyeztetett az egyes tárcák vezetőivel. A miniszterek még a kormányüléseken sem tudhatták meg, hogy mennyit kapnak a kollégáik által vezetett minisztériumok. A kormányfő ezzel azt akarta elérni, hogy a lobbizás minél később kezdődjön meg.

A Világgazdaság birtokába került adatok szerint jövőre összesen 150 milliárd forinttal kevesebb támogatás jut majd a központi költségvetés egyes fejezeteinek, az idei előirányzathoz képest.

A kabinet 4 százalékos GDP növekedéssel számolt 2006-ra. 10-12 százalékos exportbővülés, valamint 6-8 százalékos beruházás élénkülés mellett. A tervezet 2 százalékos inflációt vár, a reálbérek 3 százalékkal nőnek majd a kormány várakozásai szerint. A nyugdíjak vásárlóereje ennél valamelyest nagyobb lesz: 4 százalékkal haladja majd meg az idei összeget.

A deficit-tervezetet egyelőre nem hozta nyilvánosságra a kormány. Az adócsökkentés és a konvergencia-program miatt az biztos, hogy 300 milliárd forinttal kevesebb jut majd a tárcáknak. Az autópályákkal kapcsolatos Eurostat-vélemény is rontott a deficit-tervezeten: a 2006-os, GDP-hez viszonyított 4,1 százalékos hiánycél eléréséhez 5-800 milliárd forintot kellene megtakarítani - írja a Világgazdaság.