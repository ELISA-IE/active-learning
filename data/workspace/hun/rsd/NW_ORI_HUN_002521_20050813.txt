Készültségben a palesztin biztonsági erők

A legmagasabb készültséget rendelte el a Palesztin Hatóság a gázai övezeti biztonsági erőknél az izraeli kivonulás miatt. A hétfőn kezdődő kivonulással Izrael 1967-ben megszállt területeket ad át a Palesztin Hatóságnak. Az Egyesült Államok figyelmeztetést adott ki az amerikaiaknak, hogy a következő hetekben fontolják meg izraeli utazásaikat.

A legmagasabb fokú készültséget rendelte el a Palesztin Hatóság a gázai övezeti biztonsági erőknél az izraeli kivonulás miatt - jelentette be Naszr Juszef belügy- és belbiztonsági miniszter. A biztonsági erőknek teljes mértékig képesnek kell lenniük arra, hogy megakadályozzák palesztin fegyveresek esetleges támadásait a távozó telepesek és az izraeli katonák ellen a - tervek szerint hétfőn kezdődő - gázai kiürítés során.

Szombaton megkezdték a palesztin rendőrök és biztonsági erők visszatelepítését a Gázai övezetbe - mondta egy magas rangú palesztin illetékes, aki neve elhallgatását kérve nyilatkozott a sajtónak. "Összesen 7500 fős biztonsági erőt telepítünk a körzetbe a következő 24 órában, egy részüket olyan területekre, ahol 2000. szeptember 8-a után hagyták el állásaikat" - mondta, a második palesztin felkelés kezdetére utalva. Az izraeli hadsereg megerősítette, hogy megkezdődött a palesztin erők kihelyezése. A kivonuláshoz kapcsolódó feladatokban részt vevő palesztin biztonsági erők létszámával kapcsolatban korábban jóval nagyobb, 55 ezer fős létszám hangzott el palesztin illetékesek részéről. A 7500 főt ennek részeként, az első védelmi körben vetik be, közöttük elit alakulatokat is találhatók.

A palesztinokkal közös parancsnoki koordinációs központok felavatását vasárnapra tervezik. A két központ a gázai övezet két végében lesz, az egyik az egyiptomi határátkelőnél (Rafah), a másik az Erez átkelőnél az övezet északi részén.

A palesztin erőket az izraeli féllel történt korábbi egyeztetések alapján rendelik ki, a kivonulás biztonságának minél teljesebb biztosítására. Fő feladatuk, annak megakadályozása, hogy szélsőséges palesztin fegyveres csoportok, mint a Hamász és az Iszlám Dzsihád rakétatámadásokat kövessenek el a kivonulók ellen. Ilyen támadások ugyanis izraeli válaszcsapást váltanának ki, amely megakaszthatja a kivonulást.

Az Egyesült Államok külügyminisztériuma eközben megerősítette és megismételte a korábban kiadott biztonsági figyelmeztetését az amerikai állampolgárok számára. A figyelmeztetés szerint minden gázai és ciszjordániai területet célszerű elkerülni a következő néhány hétben, valamint az izraeli utazásokat is mérlegelni kell. A jeruzsálemi szent helyeken is erőszakos cselekmények lehetőségére figyelmeztetnek.

Izrael 1967-ben megszállt területeket ad át a Palesztin Hatóságnak, amikor az elkövetkező hetekben kiürít minden gázai övezeti és négy ciszjordániai zsidó telepet.

A Hamász szombaton felszólította Izraelt, hogy vonuljon ki Ciszjordániából is, és megismételte, hogy nem követi a Palesztin Hatóság felhívását és nem teszi le a fegyvert a gázai kiürítés után. "Ez csak az első lépés a megszállt palesztin területek és Jeruzsálem felszabadítása felé" - jelentette ki Iszmáil Hania, a Hamász egyik vezetője, a kivonulást az intifáda győzelmének minősítve.