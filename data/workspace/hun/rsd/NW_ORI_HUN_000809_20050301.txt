A hollandok csökkentik a coffee shopok számát

A Nemzetközi Kábítószer-ellenőrző Szerv éves jelentése szerint egyre nagyobb veszélyt jelentenek az úgynevezett internetes gyógyszertárak. Az interneten ugyanis ma már minden ellenőrzés nélkül lehet vásárolni különböző gyógyszereket, amelyeknek nagy része ellenőrizetlen, és kábítószert tartalmaz. A jelentés ugyanakkor üdvözli a holland kannabisz-politikában bekövetkezett változást. Az új holland kormány ugyanis ígéretet tett újabb coffee shopok bezárására. Ezekben az üzletekben ugyanis legálisan lehet marihuánát venni.

Kedden hozta nyilvánosságra a Nemzetközi Kábítószer-ellenőrző Szerv (INCB) éves jelentését. Ebben az INCB megállapítja, hogy mind a kábítószer-kereslet, mind a -kínálat csökkentésére irányuló programok csak korlátozott eredményeket hoznak, és a mutatók javítása érdekében átfogóbb helyi, regionális és nemzetközi együttműködésre van szükség, ahol a kereslet és kínálat csökkentését együtt próbálják megvalósítani.

 

A jelentés bírálja az úgynevezett internetes gyógyszertárak terjedését. Az interneten ma már könnyen - akár több millió dózist rendelnek meg az emberek -, teljesen ellenőrizetlenül lehet hozzájutni különböző gyógyszerekhez, amelyek gyakran veszélyesek, mert egy részük illegális, sok közülük kábítószert tartalmaz, vagy hamisított.

 

Az INCB üdvözölte ugyanakkor a holland kannabisz-politikában bekövetkezett változást. Az új holland kormány ugyanis tavaly nyáron elismerte, hogy a kannabisz nem ártalmatlan. Eddig hét úgynevezett coffee shopot - itt legálisan lehet marihuánát vásárolni - zártak már be, és továbbiak bezárására tett ígéretet a kormány, elsősorban az iskolák és közintézmények környékén. Ezt azért is fontosnak tartja a szervezet, mert az utóbbi időben nőtt a kannabisz hatóanyagtartalma. Emellett prevenciós kampány megkezdésére is ígéretet tettek a hollandok. A marihuánafogyasztásban ugyanakkor Hollandia csak a középmezőnyben található, míg az élen van például Nagy-Britannia és Csehország.

 

A kábítószer-probléma leginkább Afrikában aggasztó - áll a jelentésben. Például Marokkó a legnagyobb szállítója a hasisgyantának, évente mintegy 3000 tonnát állítanak elő. Az Európában fellelhető kannabisznak is Afrika a legjelentősebb forrása. Az afrikaiak körében ráadásul nőtt az intravénás heroinhasználók száma, ami tovább növeli a HIV-pozitívok amúgy is magas számát. Kitér a jelentés arra is, hogy miközben az illegális szerek bejutnak az országba, a legális, gyógyászatban fontos kábítószer-tartalmú gyógyszerek, mint például a fájdalomcsillapítók nem jutnak be hozzájuk.

 

A jelentés régiónként elemzi a világ fő kábítószer-fogyasztási tendenciáit. Magyarországra nem téri ki külön, hazánkat csupán egyszer említi azzal összefüggésben, hogy az észak-balkáni kábítószer-szállítási útvonal az elmúlt években nagyobb jelentőséget kapott, mint a déli útvonal.

 

Európában továbbra is a marihuánafogyasztás vezet, miközben a heroinfogyasztás csökken. Az európai összlakosság 5,3 százaléka, azaz 28,8 millió ember fogyasztott marihuánát az elmúlt egy évben. Némi változás is történt a kábítószerezők megítélésében és a büntetésben. Oroszországban például nagyobb hangsúlyt kapott a terápia, míg Dániában és Franciaországban inkább a büntetés felé ment el a törvényi szabályozás - ismertette Topolánszky Ákos, egykori kábítószerügyi államtitkár a jelentés részleteit a keddi sajtótájékoztatón.

 

Magyarországon is a marihuána a legnépszerűbb drog

 

Nyírády Adrienn, a Nemzeti Drog Fókuszpont vezetője a 2003-as magyarországi kábítószer-fogyasztási adatokat ismertette. E szerint a magyarok 4,4 százaléka használt tiltott szert a vizsgálatot megelőző évben, a budapesti 14-16 éveseknek pedig a 18,6 százaléka.

 

Magyarországon is a marihuána a legnépszerűbb kábítószer mind a felnőttek, mind a középiskolások körében. 2003-ban Budapesten mintegy 4000 opiátfogyasztó volt. A kábítószer-fogyasztók közül 15 ezret kezeltek, ez 3000-rel több volt, mint a korábbi években. Ennek az az oka, hogy ebben az évben módosították úgy a büntető törvénykönyvet, hogy a büntetés helyett az elterelést is választhatták a kábítószerezésen kapottak. Ezzel párhuzamosan - és körülbelül ennyivel -csökkent a kábítószer-fogyasztásért elítéltek száma.