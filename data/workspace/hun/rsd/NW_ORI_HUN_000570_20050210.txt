Régi terveket csomagol újra és újra Demszky

Más néven - Podmaniczky-program, kétéves cselekvési terv, Budapest-program -, de lényegében ugyanazokat a nagyszabású fejlesztési terveket adta elő többször a nyilvánosság előtt Demszky Gábor főpolgármester. Idén már háromszor bejelentette, hogy nagyszabású útfelújításba kezdenek, fejlesztik a tömegközlekedést vagy létrehozzák a Budapesti Közlekedési Szövetséget.

Az utóbbi hetekben többször is újracsomagolva adta elő évek óta hangoztatott terveit a főpolgármester. A nagyszabású budapesti fejlesztésekről több alkalommal is beszámolt már Demszky. 

Szerdán, miután találkozott Gyurcsány Ferenc kormányfővel, jelentette be Demszky Gábor főpolgármester, hogy Podmaniczky-program néven nagyszabású fejlesztési programba kezdenek, és több fontos beruházást is elvégeznek a fővárosban. A program a 2005-13 közötti fejlesztésekről szól. Demszky a négyes és az ötös metró mellett az aquincumi Duna-hidat és a ferihegyi gyorsvasutat említette a legjelentősebb, következő években megvalósítandó beruházásként.

A 24 pontos programcsomag mindegyike már korábban, többségében évekkel ezelőtt megígért beruházásokat gyűjtött össze: a három, Demszky által kiemelt programpont mellett - többek között - a Budapesti Közlekedési Szövetség létrehozása, az M0-s körgyűrű befejezése, intenzív útfelújítások, a nagykörúti alacsonypadlós villamosok üzembe helyezése, a rákospalotai hulladékégető rekonstrukciója, a szelektív hulladékgyűjtés további fejlesztése, a panelprogram, a Várbazár felújítása, a régi pesti zsidónegyed megóvása és a közfürdők felújítása szerepel.

Ezt megelőzően, január 23-án, miután a szabad demokrata miniszterekkel egyeztett a főváros érintő beruházásokról, nagyrészt ugyanezeket a terveket már beharangozta a főpolgármester egy sajtótájékoztatón. Akkor azt mondta, több száz beruházást valósít meg 23 témakörben mintegy 500 milliárd forint értékben a főváros a kormánnyal együttműködve 2006-ig. Akkor kétéves cselekvési programnak nevezte a most is ismertett fejlesztési tervek egy részét. Közölte azt is, hogy az SZDSZ-es minisztériumok és a főváros összehangolják programjukat, arra készülnek, hogy az EU 2007 és 2013 közötti új tervezésű ciklusához igazodó Budapest-programot dolgozzanak ki.

A január 23-i bejelentéskor is már ismert beruházásokról beszéltek a szabad demokrata politikusok: e szerint 2007-ig elkészül az M0-s körgyűrű, az északi Duna-híd. Megígérték azt is, hogy 65 kilométer út és felüljáró felújítására kerül sor, és a Baross téri megálló előkészítésével megkezdődik a 4-es metró építése. 

Elmondták azt is, hogy 2005 első félévében a kormány elé kerül a Budapesti Közlekedési Szövetség koncepciója, amellyel 2006-ra bevezetik az egységes bérletet. A Budapesti Közlekedési Szövetség és a közös MÁV-BKV-Volán bérlet ötletével lényegében minden évben előállt a főváros, eddig azonban mindig meghiúsult a közös bérlet bevezetése. Most 2006-ra ígérik a közös bérlet bevezetését, tavaly decemberben még 2005 szeptemberi határidőt szabtak ennek. 

Január 14-én Demszky Vajda Pál (MSZP) közlekedési ügyekért felelős főpolgármester-helyettessel közösen tartott sajtótájékoztatóján azt mondta: a főváros több mint százmilliárd forintot költ az idén fejlesztésekre, beruházásokra. Az állam és az önkormányzat fele-fele arányban, összesen 13 milliárd forintot biztosít idén útfelújításokra, ami 65 kilométernyi út korszerűsítésére elegendő. Emellett mintegy 4 milliárd forintot fordítanak a közúti felüljárók javítására. Idén a legnagyobb összeget, 50 milliárd forintot, a tömegközlekedés fejlesztésére költik -mondták akkor a városvezetők. Ebből a pénzből folytatják a 2-es metró felújítását és a szentendrei HÉV rekonstrukcióját, de jut a nagykörúti alacsonypadlós villamosokra is. Emellett befejeződik a rákospalotai szemétégető felújítása, és 2005-ben újabb hulladékgyűjtő szigeteket létesítenek. Elhangzott akkor az is, hogy az első fél évben a szaktárcával együtt elkészítik a közlekedési szövetség koncepcióját.

Nem csak idén év elején, de tavaly és a korábbi években is többször beszélt lényegében ugyanezekről a tervekről Demszky. 2002-es választási kampányában is ígéretet tett már a most is hangoztatott felújítások, fejlesztések nagy részének elvégzésére. Így már 2002 szeptemberében is azt ígérte, hogy 2003 januártól beindul a BKSZ, és így a közös bérlettel lehet utazni. Szó volt arról is, hogy megépítik a négyes mellett az ötös metrót és az aquincumi hidat.