A THM-mel csökkentek a lakáshitelek közötti különbségek

A teljes hiteldíjmutató (THM) lakáshitelekre történő kiterjesztette eltüntette az ilyen típusú kölcsönök közötti meglehetősen nagy különbségeket. A devizaalapú lakáshiteleknél ugyanakkor nem hoz könnyebbséget a THM kötelező közzététele - írja a Világgazdaság. 

A támogatott hiteleknél egy 5 millió forintos kölcsönnél 20 éves futamidő esetében legfeljebb havi ezer forintos eltérés mutatkozik, mióta a bankoknak kötelező ismertetniük a teljes hiteldíjmutatót. Fontos tudni azonban, hogy a THM közzététele adott hitelösszegre (5 millió forint) és futamidőre (20 év) szól, bármely paraméter megváltozása esetén már módosul a THM és így a legkedvezőbb feltételeket kínáló bankok sorrendje is. 

A devizaalapú lakáshiteleknél nincs nagy jelentősége a THM megjelenésének, ugyanis a legnagyobb rizikót jelentő árfolyamkockázatot objektív okokból nem lehet beépíteni a mutatóba. Nagy a jelentősége a kamatperiódusnak is, itt a ritkább módosításokért olykor borsos felárat kell fizetni - írja a Világgazdaság. 