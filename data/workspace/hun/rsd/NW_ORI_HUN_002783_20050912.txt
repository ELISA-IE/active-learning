Jövő nyárra bekamerázzák a Városligetet

2006 nyarának elejére működésbe áll az a kamerás térfigyelő-rendszer, amelyet a Városligetben, illetve Zugló egyes részein építenek ki. Összesen 60 kamerát szerelnek fel: 30-at a ligetben, 30-at pedig Zugló legkritikusabb részein - írja a Népszabadság. 

A térfigyelő kamerák kiépítésének költségét a XIV. került és a főváros közösen állja, előbbi 70, utóbbi 80 millió forinttal száll be - írja a Népszabadság. A két önkormányzat képviselőtestülete várhatóan szeptember végén szentesíti a megállapodást. Rozgonyi Zoltán zuglói alpolgármester szerint ugyanakkor szerencsésebb lett volna, ha nem intézményi társulás, hanem kht. keretében működtetik a rendszert, mivel akkor könnyebben lehetett volna bővíteni, és a működési költségek is kedvezőbben alakultak volna. 

A ligeti térfigyelésnek a fenntartó Fővárosi Kertészeti (Főkert) Rt., is örül, különösen, hogy a kamerák éjszaka is figyelnek. A társaság vezérigazgató-helyettese, Törőcsik Éva reméli, egyszer az összes parkot bekamerázzák - írja a Népszabadság. 