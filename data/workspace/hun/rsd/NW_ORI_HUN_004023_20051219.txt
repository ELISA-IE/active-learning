Elenyésző forgalommal emelkedett a BUX

A Budapesti Értéktőzsde részvényindexe, a BUX 97,68 pontos emelkedéssel 21.059,37 ponton zárt hétfőn, a pénteki záró értékhez képest ez 0,47 százalékos erősödés. A részvénypiac forgalma alacsony volt, alig haladta meg a 6,6 milliárd forintot.

A vezető részvények a Richter kivételével erősödtek a pénteki záráshoz viszonyítva. Elmúlt a Mol és az OTP papírjainak múlt héten tapasztalt gyengélkedése - mondta Benyes Attila, a Quaestor Rt. üzletkötője. 

Az alacsony forgalom okaként a szakértő azt jelölte meg, hogy múlt hét pénteken kifutottak a határidők, és az üzletkötők az új pozíciók felvételével már valószínűleg kivárják a jövő évet.

Év végéig már hasonló alacsony forgalom várható, kivéve, ha az amerikai piacon megdől több lélektani határ, és ez kihat a magyar kereskedésre is - mutatott rá.

Az MNB által változatlanul hagyott alapkamat megegyezett a várakozásokkal, a forint stabil maradt és a devizapiacon is alacsony volt a forgalom. Benyes Attila a kisebb papírok közül kiemelte a Synergont, amely újabb megrendelés-állományának köszönheti a növekedést. A Mol 2,3 milliárd forintos forgalom mellett 370 forintot, 1,84 százalékot emelkedett, 20.480 forinton fejezte be a kereskedést. 

A Richter a nap nagy részében emelkedett, de a nap végére 500 forinttal, 1,25 százalékkal 39.400 forintra esett, forgalma 320 millió forint volt. Az OTP 2,96 milliárd forintos forgalomban 20 forinttal, 0,29 százalékkal 7.000 forintra erősödött. A Magyar Telekom árfolyama 8 forinttal, 0,84 százalékkal 958 forintra nőtt, forgalma meghaladta a 260 millió forintot. Az Egis árfolyama 250 forinttal, 1,09 százalékkal 22.750 forintra csökkent mintegy 114 millió forintos forgalom mellett. A Synergon részvényeinek ára 12 forintot, 2,51 százalékot emelkedett, a papír 490 forinton zárt.