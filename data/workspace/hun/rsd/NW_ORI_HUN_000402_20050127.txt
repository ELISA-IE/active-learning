Halasztódik a Bős találkozó

Halasztást kért Szlovákia a Bős-Nagymarossal kapcsolatos tárgyalások megkezdésére. Magyarország javaslata szerint februárban kezdődött volna a tárgyalások újabb fordulója, azonban a szlovák fél felkészülési időt kért. Szlovákia szerint egyébként Magyarország nagyban hátráltatja a megegyezést azzal, hogy a kormányok folyamatosan cserélgetik a bősi megbízottat. Szlovákia egyelőre nem jelölt meg új időpontot a tárgyalások megkezdésére.

Elhalasztották a Bős-Nagymarossal kapcsolatos tárgyalésok megkezdését Szlovákia. Erdey György dunai kormánybiztos korábban a szlovák félhez eljuttatott levelében februárt javasolta az újabb tárgyalások kezdetének.

Dominik Kocinger, szlovák kormánymegbízott a Népszabadságnak nyilatkozva kifejtette: nem tartja etikusnak, hogy Erdey január 17-én kézhez kapott levelében ilyen korai dátumot jelölt meg a tárgyalások kezdetének. A szlovák fél arra hivatkozik, hogy alig marad ugyanis idejük a felkészülésre, ezért kér halasztást. Ráadásul a dunai kormánybiztos a pozsonyi külügyminisztérium 2003 augusztusában kelt levelére válaszolt ilyen megkésve.

Kocinger ugyanakkor negatívumként emlegette azt, hogy a magyar kormányok folyamatosan cserélgetik a dunai kormánybiztos személyét - 2002 májusától 2004 áprilisáig nem is volt tárgyalópartnere - ez nagyban megnehezíti az egyeztetést.

A magyar kormány ugyan már eljuttatta Szlovákiának a hágai Nemzetközi Bíróság ítéletével összhangban álló megoldás tervezetet, Kocinger azonban elmondta: a javaslatot még nem ismerik, ugyanis még nem fordították le szlovák nyelvre. 

A megbízott ugyanakkor hozzátette: csak szakmai kérdések megvitatatására van meghatalmazása, a politikába nem szólhat bele. Dominik Kocinger hátráltató tényezőként említette, hogy Budapest még mindig politikai ügyként kezeli Bős-Nagymaros ügyét.