Szerb pénzintézetre pályázik az OTP

Az OTP Bank nem kötelező érvényű ajánlatot tett a szerb Vojvodjanska Bankára. A szerb pénzintézet 6,2 százalékos piaci részesedéssel rendelkezik hazájában. A pénzintézet kedden azt is közölte, hogy 210 millió forintos tőkeemelés révén tulajdonosi részesedést szerzett az SCD Lízing Rt.-ben.

A Szerb Köztársaság kormánya nevében eljáró Deposit Insurance Agency (BRA) pályázati felhívást tett közzé a Vojvodjanska banka a.d. Novi Sad (Vojvodjanska banka) nem kevesebb, mint 99 százalékos részvénycsomagjának értékesítésére - tette közzé az OTP a Budapesti Értéktőzsde (BÉT) honlapján.

Az OTP Bank a pályázati felhívásban megjelölt november 7-i határidőig eljuttatta szándéknyilatkozatát, amelyben jelezte vásárlási szándékát a Vojvodjanska banka felkínált részvénycsomagjára. 

A szándéknyilatkozat benyújtása az OTP Bank számára nem jelenti sem pénzügyi, sem egyéb kötelezettségvállalást. A BRA pályázati felhívása szerint az eladó előminősítő eljárásban dönt arról, hogy a jelentkezők közül kiket hív meg az értékesítési folyamat következő fordulójára.

A Vojvodjanska banka 463,5 millió euros mérlegfőösszege alapján számított piaci részesedése 6,2 százalék volt 2005. június 30-án. A bank 175 fiókból álló hálózatán keresztül szolgálja ki mintegy 680 000 ügyfelét.

Az OTP Bank Rt. november 8-án 210 millió forintos tőkeemelés révén tulajdonosi részesedést szerzett az SCD Group Management Kft. által 70 millió forint jegyzett tőkével alapított SCD Lízing Rt.-ben - közölte az OTP Bank honlapján kedden. A tőkeemelést követően 280 millió forintos jegyzett tőkéjű OTP-SCD Lízing Rt. 75 százalékos tulajdonosa az OTP Bank, 25 százalékos tulajdonosa az SCD Group Management Kft. lett.

Az OTP-SCD Lízing Rt. fő tevékenységként lakóingatlanok pénzügyi lízingjét végzi, amely a banki hitelek piacán jelent alternatív finanszírozási lehetőséget. A társaság lakossági és vállalati ügyfelei részére új építésű és használt lakóingatlanok nyílt és zárt végű pénzügyi lízingelését végzi.

További szerbiai célpontok

Az OTP Bank október 24-én már kötelező érvényű ajánlatot nyújtott be a Niska banka 89,39 százalékos részvénycsomagjának megvásárlására, amely jóval kisebb hitelintézet, mint a most megcélzott: június végén mérlegfőösszege 40,2 millió euró (0,7 százalékos piaci rész), saját tőkéje 18 millió euró volt. A Niska megvétele a szerb piacra való belépést szolgálná, ugyanis új banklicencet Szerbiában már nem adnak ki.

Az MTI szerb piaci körökből származó értesülései szerint az OTP Banknak a finisben nincs vetélytársa. Megfigyelők szerint reális esély van rá, hogy a Niska esetében még az idén aláírják az adásvételi szerződést.

Érdeklődik azonban az OTP Bank egy harmadik szerb hitelintézet, a Panonska banka a.d. Novi Sad iránt is - derült ki az OTP keddi sajtótájékoztatóján. A Panonska banka privatizációs tenderét is kiírta már a BRA, amelynek internetes honlapja szerint 87,39 százalékát értékesítenék a június végén 126,8 millió eurós mérlegfőösszegű és 32,5 millió eurós saját tőkéjű banknak. Az 56 értékesítési egységgel rendelkező Panonska banka mintegy 100 ezer ügyfelének 91 százaléka lakossági kliens.