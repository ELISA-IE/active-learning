Beperelték az OTP-t a bankautomaták miatt

A bankjegy-automaták miatt bírósághoz fordult két látássérült. A fogyatékkal élők újabb próbapere arra alapoz, hogy az esélyegyenlőségi törvény a bankautomatákra is vonatkozik, így azokat is akadálymentesíteni kell. A látássérültek szerint egy vak ember jelenleg nem tud egyedül a pénzéhez jutni - írja a Népszabadság.

Az esélyegyenlőségi törvényre és más jogszabályokra hivatkozva próbapert indítottak a látássérültek. Két magánszemély fordult bírósághoz, mert szerintük önállóan nem tudják használni az OTP bankjegykiadó automatáit - írja a Népszabadság. A lap értesülése szerint a látássérültek a jogsértés megállapítása mellett azt szeretnék, hogy a bíróság kötelezze az OTP-t, hogy az ATM-ek legalább egy részét tegyék akadálymentessé látássérültek számára is. Az érintettek 300-300 ezer forint nem vagyoni kártérítést is kérnek. Csütörtökön az első tárgyalást elhalasztották a Fővárosi Bíróságon, várhatóan februárban folytatják a pert.

A látássérültek szerint a bank gyakorlata kirekesztő és diszkriminatív. Keresetükben rámutatnak, hogy a vak emberek számára kockázatot jelent az automaták használata, hiszen az automatákból kizárólag külső segítséggel juthatnak pénzhez, ehhez azonban meg kell adniuk a bankkártyájuk titkos PIN-kódját, vagyis csak a segítő becsületességére számíthatnak - olvasható a Népszabadságban. A látássérültek hivatkoztak arra is, hogy az OTP-n kívül más bankoknál már működnek fejhallgatóval, Braille-írással ellátott bankautomaták.

Az OTP a látássérültek keresetére válaszul viszontkeresetet nyújtott be, amely szerint az esélyegyenlőség biztosítása elsősorban állami feladat, az akadálymentesítés pedig főként a közintézmények kötelezettsége, és az épített környezetre terjed ki. A pénzintézet jogásza szerint a bank nem tekinthető közintézménynek, és az ATM használatára nem terjed ki az esélyegyenlőségi törvény - írja a Népszabadság.

A látássérültek előtt a mozgáskorlátozottak indítottak több próbapert az akadálymentesítés miatt. A Mozgáskorlátozottak Országos Egyesületeinek Szövetsége többek között a VIII. kerületi polgármesteri hivatalt, a Fejér Megyei Bíróságot, a Fővárosi Munkaügyi Központot és egy budapesti patikát is beperelt, mert segítség nélkül a kerekesszékesek nem tudnak bejutni ezekbe az épületekbe.