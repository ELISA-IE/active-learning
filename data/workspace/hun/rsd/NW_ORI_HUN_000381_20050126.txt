Az USA legvéresebb napja volt a szerda Irakban

Harmincegyen meghaltak Irakban, amikor lezuhant egy amerikai katonai helikopter. Egyelőre nem közölték, hogy a szállítóhelikoptert baleset vagy támadás érte. Irak más részein összesen öt amerikai katona vesztette életét a harcokban. Szerdán volt az iraki háború kitörése óta legmagasabb az USA egy napon belüli vesztesége.

Harmincegyen meghaltak Irakban, amikor lezuhant egy, az első tengerészgyalogos hadosztály katonáit szállító helikopter. A Sea Stallion típusú gép az ország nyugati részén, Ar Rutba település közelében zuhant le. Az Irakot megszállva tartó amerikai erők egyelőre nem közölték, hogy baleset vagy támadás érte a repülőgépet.

Amerika szerdán további öt katonát veszített az iraki harcokban. Négy tengerészgyalogost bevetés közben öltek meg Anbar tartományban, egy katona pedig járőrözés közben halt meg Tikritben, amikor iraki fegyveresek rakétát lőttek ki a konvojára.

A szerdai 36-os veszteséglista a legmagasabb azóta, hogy az USA megindította a hadműveleteket Irakban. Az iraki háború 2003. márciusi kezdete óta összesen 1417 amerikai katona vesztette életét.