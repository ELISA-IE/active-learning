Egy pisztoly miatt került bíróság elé Szikinger

Vádlottként állt a bíróság előtt Szikinger István. Az ügyvédet lőfegyverrel való visszaéléssel vádolták meg, miután egyik ügyfele páncélkazettában egy 9 mm-es Parabellum pisztolyt juttatott el hozzá. Ítélet november végén várható.

"Elég kellemetlenséget okoztam az ügyvéd úrnak azzal, hogy nem közöltem vele, mi van a kazettában. Ezzel becsaptam őt" - mondta a bíróság előtt az ügy elsőrendű vádlottja a másodrendű vádlottra, Szikingerre utalva.

L. A.-né annak idején azzal adott át egy lőfegyvert tartalmazó páncélkazettát védőjének, hogy az olyan bizonyítékot tartalmaz, amely gyanúsítása során egyértelműen alátámasztja ártatlanságát egy emberölési ügyben. Szikinger viszont eleinte nem tudta, mi van a kazettában.

A rendőrség a fegyver felkutatása közben jutott el az ügyvéd irodájába, ahol házkutatást tartott. Ezt követően gyanúsították meg Szikinger Istvánt lőfegyverrel és lőszerrel való visszaéléssel. A védelem újabb tanút idéztetett be, ítélethirdetés novemberben várható.

Szikinger István azt mondta a tárgyalás után: igazságos ítéletet vár.