Interneten szervezkednek a szélsőségesek

Gyorsabban, szervezettebben, határok nélkül kommunikálnak a szélsőséges csoportok tagjai az internet segítségével. Az extrém szervezetek módszereiben a generációváltás hatására technológiaváltozás következett be, a fiatalabb nemzedék tudatosabban és egyre nagyobb biztonsággal használja a világhálót - derül ki a Nemzetbiztonsági Hivatal tanulmányából.

A szélsőséges csoportok tagjai az internet terjedésével hatékonyabban jutnak információhoz és a kapcsolattartás is könnyebbé vált számukra. Az extrém csoportokban a fiatalabbak magas szintű számítástechnikai ismereteket sajátítottak el, ami a szükséges infrastrukturális háttérrel együtt veszélyforrást jelenthet - írja a Nemzetbiztonsági Hivatal (NBH). A szervezet ezért folyamatosan figyeli a szélsőséges csoportok internetes oldalait.

Az NBH legutóbbi évkönyve szerint a magyarországi szélsőjobboldali szervezetek tisztában vannak azzal, hogy az általuk képviselt eszmék megvalósulása kétséges, így főként támogatóbázisuk növelését és a propagandatevékenységet tartják fő céljuknak. Ehhez legfőbb eszköz pedig az internet lehet, hiszen az ilyen szervezetek többsége honlapot működtet, hírlevelekkel tájékoztatja a tagokat. A hagyományos nyomtatott kiadványok egyre inkább háttérbe szorulnak.