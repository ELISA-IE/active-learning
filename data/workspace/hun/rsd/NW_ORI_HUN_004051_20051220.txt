Megtévesztő reklám miatt 150 milliós bírság a T-Comnak

A Gazdasági Versenyhivatal megállapította, hogy a Magyar Telekom Rt. Favorit díjcsomagjainak reklámjai alkalmasak a fogyasztók megtévesztésére, ezért 150 millió forintos bírságot rótt ki a vállalkozásra.

A Magyar Telekom Rt. 2005. júniusában vezette be "Favorit" és "Favorit Plusz" elnevezésű díjcsomagjait, amelyet igen intenzív reklámtevékenység népszerűsített - áll a versenyhivatal közleményében. A "Favorit" díjcsomagnál a helyi és helyközi I. hívásirányok esetében, a "Favorit Plusz" díjcsomagnál a helyi, a helyközi I., a helyközi II. és a belföldi távolsági hívásirányok esetében délután 16 órától másnap délelőtt 10 óráig, illetőleg hétvégén egész nap nincs kapcsolási (hívás-felépítési) és percdíj a T-Com hálózatában.

A Gazdasági Versenyhivatal vizsgálatot indított, amelynek eredményeképpen megállapította, hogy a Magyar Telekom Rt. által közzétett egyes reklámok több vonatkozásban megsértik a versenytörvény rendelkezéseit. 

A reklámkampány egyik legmarkánsabb fogyasztóknak szóló üzenete az volt, hogy a "Favorit" díjcsomagok ingyenes telefonálási lehetőséget biztosítanak, miközben megállapítást nyert, hogy az "ingyenes" telefonálás lehetőségéhez a fogyasztó nem ellenszolgáltatás nélkül jut. A reklámok másik üzenete az volt, hogy a "Favorit" díjcsomagok napi 18 óra ingyen beszélgetést tartalmaznak, a fogyasztók számára ugyanakkor a reklámüzenethez képest korlátot jelent az, hogy ez az "ingyenesség" a beszélgetések 60. percéig, összesen havi 100 óra erejéig érvényes, azaz nem garantált, hogy a fogyasztó minden nap igénybe tudja venni a 18 óra "ingyenes lehetőséget." 

A reklámok egy része arról sem adott tájékoztatást, hogy a reklámban hangsúlyozott kedvező szolgáltatás kizárólag a T-Com hálózatában kezdeményezett hívások esetén áll fenn, más hívásirányok vonatkozásában nem. A reklámok azon állítása sem volt helytálló, amely szerint a "Favorit" díjcsomagok esetén "rövidebb a csúcsidő", mivel ez a kijelentés kizárólag a kedvezményezett hívásirányokba igaz. A versenyhivatala azt is megállapította, hogy a Magyar Telekom Rt. nem a versenyjogi követelményeknek megfelelően hasonlította össze a "Favorit" díjcsomagokat más telefonszolgáltatók szolgáltatásaival.

A "Favorit" és a "Favorit Plusz" díjcsomagok kapcsán folytatott reklámkampányában tanúsított, a fogyasztók megtévesztésére alkalmas magatartása miatta 150 millió forint versenyfelügyeleti bírság megfizetésére kötelezték a vállalkozást. 