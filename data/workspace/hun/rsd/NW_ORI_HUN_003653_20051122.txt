Csak az InterCity késéséért kártérít a MÁV

Szigorítja az Európai Unió a vasúti késésekért az utasoknak járó kártérítési kötelezettségeket. A legtöbb tagállam vasúttársasága azonban csak a helyjegyes vonatok késése esetén hajlandó kártérítést fizetni.

A jövőben az EU szándéka szerint szigorúbb kártérítési kötelezettség terheli a késésekért a vasúti társaságokat. A legtöbb tagállam vasúttársasága - így a MÁV is - csak a helyjegyes vonatok késése esetén hajlandó kártérítést fizetni - írja a Népszabadság. A megnövelt kártérítési kötelezettség várhatóan nem rázza majd meg az államvasutat.

A fogyasztóvédők és a vasutak egymásra mutogatnak a késésekért fizetendő kártérítés ügyében. Az Unió, úgy tűnik az utasok mellé áll a vitában, és szigorít az eddigi rendszeren. A vasutak eddig ugyanis csak abban az esetben fizettek, ha kiemelt szolgáltatás, helyjegyes vonat késett. A szigorítási terveik szerint a jegy árának negyedét a vonatok hatvanperces, a felét a kétórás, 75 százalékát a három óránál nagyobb késésénél kérhetnék vissza az utasok. 

A MÁV csak az InterCity vonatok késése esetén térít vissza a jegy árából, amennyiben a vonat többet késik negyed óránál. Amennyiben az üzletszabályzat szerint a vasút a ludas a késésben - és ezt a MÁV fődiszpécsere is elismerte - a pénztárak kötelesek visszatéríteni a pótjegy 390 forintos árát. 

A legtisztább előírások a nemzetközi vonatok késésére vonatkoznak. Ezek szerint a nappal közlekedő vonatok hatvanperces, az éjjel közlekedők 120 perces késése esetén a jegy árának húsz százalékát térítik vissza. A kártérítés kötelezettsége azonban egy, mondjuk Budapestre másfél órás késéssel befutó külföldi vonat esetén nem a MÁV-ot, hanem a szerelvényt közlekedtető vasúttársaságot terheli. A magyar vasút így csak saját vonataiért vállal felelősséget. 

A negyedórás késés esetén, ha a MÁV elsimeri felelősségét, általában a hangosbemondó tájékoztatja az utasokat a visszatérítésről. Sokan azonban nem élnek a lehetőséggel, így a vasúttársaság az esetek nagy részében megússza a kártérítést. 

A vasúttársaság üzletszabályzata szerint ráadásul számos esetben nem kötelezhető még a pótdíj visszafizetésére sem. Ha a vonat késését "tevékenységén kívül eső elháríthatatlan ok" idézte elő, vagyis az időjárás, vagy olyan rendkívüli események, mint a vasúti átjáróba szabálytalanul behajtó lovas kocsi - a MÁV mentesül a fizetési kötelezettség alól. 

A MÁV nem fizet vissza semmit akkor sem, ha vonata módosított menetrend szerinti közlekedését, azaz késését az indulás előtt az utasok tudomására hozta - ez általában egy hirdetmény, amelyet a vonathoz siető utasok a legritkább esetben olvasnak el. 

A késésektől függetlenül az utasoknak elvben kártérítés jár azért is, ha az amúgy emelt szintű szolgáltatással intercity, eurocity vonatok valamiért nem azt nyújtják, amit kellene. Vagyis, ha nem működik a légkondicionáló, nem nyílik az ablak, sérült az üléskárpit, vagy valamilyen más műszaki okból csökken az utas kényelme. 

Azt azonban nem írja elő pontosan semmi, hogy a nyári kánikulában egy IC-kocsiban pontosan hány foknak is kell lennie. Arról, hogy a klíma megfelelő-e, a vonat személyzete dönt. Ha nekik megfelelő, az utas legfeljebb panaszkodhat. S ha netán fellépése eredményre is vezet, akkor is csak az állítólag vonatonként változó 200-390 forintos komfortdíjat kaphatja meg, mondjuk egy Miskolc-Budapest izzadásért cserébe.