A diákok fele újraírja a matekot

A diákok több mint fele szeretné újraírni a középszintű matematikaérettségit. Az eredményeket az oktatási tárca vezetője semmisítette meg, miután kiderült, hogy már a vizsgát megelőző napon lehetett találkozni a feladatokkal az interneten. 

A diákok több mint fele döntött úgy, hogy május 28-án újraírja a középszintű matematikaérettségit. Múlt hét kedden 87500 diák írta meg a középszintű matematikaérettségit, 3700-an emelt szinten vizsgáztak. A középszintű érettségi eredményeit azonban az oktatási miniszter megsemmisítette, mert kiderült, hogy a feladatok már a vizsga előtt nyilvánosságra kerültek. Azok a diákok, akiknek a felvételijéhez nem számít a matekérettségi eredménye, dönthettek úgy, hogy az évvégi osztályzatot kérik, vagy választhatták, hogy újraírják a feladatsort. A diákok kedden délutánig dönthettek arról, hogy újraírják-e a középszintű matematika érettségit. Azoknak a diákoknak, akiknél a metekérettségi eredménye beleszámít a szerzett pontokba, mindenképpen újra kell írniuk a vizsgát. Az emelt szintű érettségik érvényesek, mert azok a feladatsorok nem kerültek idő előtt nyilvánosságra. Az újraírók jövő hét szombaton délelőtt 10 órától írják meg - az eredeti helyszíneken - a vizsgát. A feladatsorokat előző éjjel sokszorosítják és szállítják ki a megyei közigazgatási hivatalokba, illetve a fővárosban a Vasas Sport Klubba. A tételcsomagokat reggel 7 és 8 között vihetik el az iskolaigazgatók.Most szombaton történelemből tartanak érettségi vizsgákat, hét különböző nyelven. A tételeket a főváros területén működő vizsgaszervező intézmények a fővárosi közigazgatási hivatal megbízott munkatársaitól, a megyeszékhelyeken működő vizsgaszervező intézmények pedig az illetékes megyei rendőr-főkapitányság ügyeletén vehették át szombaton reggel.