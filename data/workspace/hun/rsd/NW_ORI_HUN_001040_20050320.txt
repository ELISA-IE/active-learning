Az USA kongresszusa dönt az agykárosult nő sorsáról

George W. Bush, az Egyesült Államok elnöke megszakította Texas-i szabadságát, hogy ha a törvényhozás dönt az agysérült Terri Schiavo mesterséges életben tartásáról, aláírhassa az erről szóló törvényt. A nő mesterséges táplálást pénteken szakították meg, anélkül pedig két hétig maradhat még életben.

Pénteken a floridai bíróság döntése értelmében a doktorok megszakították a 41 éves Terri Schiavo mesterséges táplálását. Az agysérült nő enélkül még körülbelül két hétig maradhat életben, és addig a táplálást biztosító tubus kivételét hevesen ellenző szülők várhatóan mindent elkövetnek, hogy a bíróság döntését megváltoztassák.

Az amerikai törvényhozás, a kongresszus republikánus tagjai törvényjavaslatot nyújtottak be arról, hogy a szövetségi bíróságnak kötelező legyen felülvizsgálni az ügyet. A javaslatról vasárnap szavaznak. Tom DeLay, a republikánus többség vezetője a BBC-nek azt mondta: "mindent meg kell vizsgálnunk, mielőtt elvesszük egy élő ember életét".

Terri Schiavo 1990-ben szenvedett szívinfarktust, aminek következtében azóta vegetatív állapotban van, ahogy az orvosok mondták, a szívinfarktus következtében ugyanis súlyos agykárosodást szenvedett. Vagyis csak annak köszönheti életét, hogy az orvosok egy tubuson keresztül mesterségesen táplálják. A nő férje, Michael Schiavo hét éve küzd azért, hogy hagyják a nőt meghalni, miközben az asszony szülei azért küzdenek, hogy az orvosok életben tartsák a lányukat. A férj - aki azóta egy másik nővel új életet kezdett - azzal érvel, hogy a felesége nem akarná, hogy ilyen állapotban életben tartsák. A kongresszus vitájára is úgy reagált, hogy a republikánusok "szégyelljék magukat", és hagyják őket végre békén. A szülők viszont folyamatosan arra használják a tévék adta nyilvánosságot, hogy könyörögjenek: tartsák életben a lányukat. A kórház előtt is számos tüntető vonult fel, mivel az évek óta tartó ügy egész Amerikát megmozgatta mára.

Eddig már két alkalommal állították le Terri Schiavo mesterséges táplálását, mindkét alkalommal az eutanázia ellenzőinek tiltakozására végül visszahelyezték azt. Maga George W. Bush is a mesterséges táplálás megszakítása ellen van, korábban is az mentette meg a nőt, hogy a tubus kivétele után gyorsan elfogadtak egy törvényt, amely a mesterséges táplálás folytatását írta elő. Az elnök szóvivője közölte: Bush "azonnal aláírja az új törvényt, amint azt a kongresszus elfogadta". A szóvivő szerint ez a törvény az élet védelméről szól.