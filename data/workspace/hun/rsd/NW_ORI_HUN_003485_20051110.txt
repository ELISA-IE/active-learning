A polgármester nézegeti a köztéri videókat

Kamerákat szereltek fel a 150 lakosú Pécsbagota községben a besurranó tolvajok ellen. A Társaság a Szabadságjogokért nevű civil szervezet szerint ez teljesen értelmetlen, ráadásul a mód, ahogy a polgármester végzi az adatrögzítést, jogszabályellenes is. Eközben a falu lakosai arra panaszkodnak, hogy a kamerák csak az utcát veszik, és nem a házaik udvarát.

"Csak javasolni tudom mindenkinek, hogy ha meg tudja csinálni a saját lakhelyén a térfigyelő rendszert, akkor csinálja" - mondta az [origo] megkeresésére Bozsányi János. A mindössze 150 lakosú Pécsbagota polgármestere a héten szereltette fel a faluban az egyetlen utcát figyelő négy kamerát, a földmunkát teljesen még be sem fejezték, és a számítógép memóriáját is lehet, hogy ki kell cserélni.

A kápolna felújításával együtt végzett beruházásra a Megyei Területfejlesztési Hivatal pályázatán nyertek pénzt, a térfigyelő rendszert 1,6 millió forintból építtette ki a község. A kamerákat a falu két végére, valamint a kápolna és a hivatal falára szereltették fel. A Pécsbagotát jelző táblák mellett már ott a felirat: "Térfigyelő kamerákkal megfigyelt terület".

A felvételek - a zárt, csak alkalmanként kinyitott - Polgármesteri Hivatalban lévő számítógépbe futnak be, a rendszer 72 óránként semmisíti meg azokat. Bozsányi János elmondta, hogy 1-2 naponként átnézi a felvételeket, persze ha bármi történik, akkor azonnal.

Földes Ádám, a Társaság a Szabadságjogokért (TASZ) jogásza szerint ez a fajta adatrögzítés jogszabályellenes: "A rendőrségi törvény szerint úgy korrekt, hogy csak rendőr figyelheti a monitort, ha lát törvénysértést, akkor azt a részt elteheti, plusz az esetleges előkészületeket tartalmazó részt, a többit viszont mindig a felvétel készítése utáni időpontban meg kell semmisíteni. Ha nem ül  monitor előtt senki, hanem csak utólag van halászás, az jogsértő."

"Ezt nem tudtam" - így reagált a TASZ álláspontjára a polgármester. Az [origo] azon kérdésére, hogy konzultált-e jogásszal a térfigyelő rendszer üzembeállítása előtt, azt felelte: "Miért? Kellett volna?" Bozsányi János azt sem tudta megmondani, hogy milyen jogszabályok rendelkeznek erről a területről.

A polgármester szerint a személyiségi jogokkal kapcsolatban semmiféle probléma nem lesz, állítja ugyanis, hogy csak ő nézheti meg a felvételeket. Hozzáteszi: "Néhányan így is arra panaszkodnak, hogy a kamerák csak az utcát veszik, és nem látnak be az udvaraikba, vagy hátra, a kerti részbe. Márpedig a besurranó tolvajok eddig onnan jöttek be."

A bűncselekmények számát firtató kérdésünkre azt válaszolja Bozsányi János, hogy idén szerencsére még nem történt ilyesmi, de tavaly novemberben két disznóvágás után is, egyik napról a másikra, idegenek kirabolták a füstölőket, elvitték a húsokat.

"Teljesen értelmetlen a kamera, rendőrt kell fizetni, a körzeti megbízott arra való, hogy vigyázzon az értékekre. Más a helyzet egy nagyvárosban, ahol tömeg van. A kis települések arra szoktak hivatkozni, hogy pl. 50 százalékkal nőtt a bűncselekmények aránya, ami lehet, hogy igaz, ha mondjuk négyről hatra nőtt az évi bűnesetek száma" - közölte Földes Ádám.

Pécsbagota saját körzeti megbízottja a közelmúltban hunyt el - tudtuk meg a polgármestertől, Jelenleg, 1-2 naponként néz be hozzájuk az egyik környékbeli körzeti megbízott.