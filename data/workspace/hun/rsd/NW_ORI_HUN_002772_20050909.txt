Hatvanmillióba kerülhet az MSZP kampánya

Nem akarja elárulni az MSZP, mennyibe kerül a most indult "Bátorság, biztonság, igazságosság" elnevezésű kampányuk. A párttörvény alapján az Állami Számvevőszéknek kell beszámolni a költségekről, de az a pártokra van bízva, milyen jogcímen vallják be az elköltött pénzeket. Információink szerint körülbelül hatvanmillió forintot költenek a többek között újságokban, óriásplakátokon látható reklámokra és a nyolcvanas-kilencvenes évek slágereit tartalmazó ajándék cédékre.

- Nem kaptam felhatalmazást arra, hogy eláruljam, mennyibe kerül a kampányunk - ennyit mondott az [origo]-nak Nyakó István, az MSZP szóvivője, miután Szigetvári Viktor kampányfelelős a sajtóosztályhoz, a sajtóosztály pedig Nyakóhoz irányította munkatársunkat. Nyakó István hozzátette: az MSZP költségvetési támogatásból, tagdíjból és adományokból tartja el magát, és az év végén az Állami Számvevőszéknek számolnak be az elköltött pénzekről.

Az Állami Számvevőszéknél (ÁSZ) azért nem tudták megmondani, mennyit költenek a pártok politikai reklámra, mert a pártokra nem vonatkozik a számviteli törvény. Az ÁSZ kétévenként ellenőrzi a pártok beszámolóit, ez azonban csak azt tartalmazza, amit önként bevallanak: a költségeket olyan jogcímen könyvelik el, ahogyan az nekik kedvező. Elek János, az ÁSZ főigazgató-helyettese az [origo]-nak elmondta: a pártok megtehetik, hogy évente eltérő szempontok szerint eltérő sorokba könyveljék a tételeket. A reklámokat például elszámolhatják politikai tevékenységként vagy költségként is.

Az sem tisztázott, hogy mi minősül választási kampánynak. "Semmilyen jogszabály nem mondja ki, mikor kezdődik a választási kampányidőszak és mit kell arra vonatkozólag elszámolni" - mondta Elek János. A választási eljárásról szóló törvény csak annyit köt ki, hogy fejenként egymillió forintot lehet költeni erre a célra. A kampányról a választás után kell beszámolót készíteniük a pártoknak.

Információink szerint körülbelül hatvanmillió forintba kerül a "Bátorság, biztonság, igazságosság" nevű kampány. Ebben szerepelnek óriásplakátok, házak falán elhelyezett hálóreklámok, járműreklámok, újsághirdetések, reklámlevelek és színes magazinokban elhelyezett nosztalgia-CD-k. A lemezeken a nyolcvanas-kilencvenes évek zenéi hallhatók. Az MSZP amellett, hogy új formában akar bemutatkozni, azt szeretné, hogy a zenéket hallgatva "jól érezze magát a választó" - tudtuk meg Nyakó Istvántól, aki leszögezte: nem választási kampányról van szó.