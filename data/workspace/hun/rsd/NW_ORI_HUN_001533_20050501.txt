Kétszáz embert tartóztattak le Kairóban

Nagyszabású razziát tartottak Kairóban a szombati, több halálos és sebesült áldozatot követelő merényletek után. Vasárnap délelőttig kétszáz embert tartóztattak le az egyiptomi fővárosban.

Kétszáz embert tartóztattak le a vasárnap délelőtti órákig Kairóban az előző napi kettős merénylet nyomán. A helyi hatóságok a nagyszabású razziát Kairó északi, Subra el Keima negyedében hajtották végre, ahol a szombati terrorakciók elkövetőinek családjai laktak.

A szombati robbantásos merényletet az egyiptomi főváros turisták által látogatott belvárosában követték el. A támadásban ketten meghaltak, és legalább tízen megsebesültek. Valamivel később ugyancsak Kairóban két muzulmán nő tüzet nyitott egy turistabuszra, és több embert megsebesített.

 