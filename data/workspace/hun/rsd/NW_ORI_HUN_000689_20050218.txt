Három családot költöztetnek ki a Dobozi utcában

A nyolcadik kerületi Dobozi utcában három roma családot is kilakoltattak, illetve szólítottak fel a kiköltözésre - tudta meg az [origo] a helyszínen. Az egyik lakásból egy 17 éves, kétgyermekes anyukát költöztettek ki, egy raktárhelyiséget csütörtökön kellett elhagynia a négygyermekes Oláh családnak, Lakatos György hétfős családjának pedig tegnap kellett volna elhagynia azt a raktárhelyiséget, ahol évek óta laktak. 

A Dobozi utca 41. szám alatti lakásokban és raktárhelyiségekben élők közül három családnak is el kell vagy el kellett hagynia lakhelyét. A nyolcadik kerületi önkormányzat cáfolja, hogy utcára került volna a négygyermekes Oláh család. A másik két családdal kapcsolatban az önkormányzat nem tudott felvilágosítást adni. Az [origo] a helyszínen egy befalazott ajtót, lakássá alakított raktárhelyiségeket, ideges szomszédokat talált. 

Egy tizenhét éves fiatal anyukának, másfél éves és hathetes gyermekének néhány napja kellett elhagynia a Dobozi utca egyik lakását. "A házban egy öregember lakott, aki magához vette az anyukát és a gyerekeit" - mondták a szomszédok. Az öregember elmondásuk szerint beteg volt, és az anyuka cserébe a lakásért, gondozta. Később az öregember kórházba került, az anyukát pedig néhány napja kilakoltatták, a lakás ajtaját befalazták. "Kisgyerek vagy nem kisgyerek, kilökik a hóra, csoda, hogy meg nem halnak" - mondta az anyuka keresztanyjának fia. A hatóság a fiú elmondása szerint azt mondta nekik, ha az anyuka nem költözik ki, "önhatalommal kijönnek, a két gyereket meg elviszik". 

A nyolcadik kerületi önkormányzat jegyzője, Rónayné Vojnovics Ibolya elmondta: ez esetben az anyuka önkényesnek számít, mert az önkormányzati tulajdonú lakás bérlője nem volt jogosult, hogy más lakókat fogadjon be. A Roma Polgárjogi Alapítvány vizsgálja az anyuka ügyét. Egyelőre nem tudják, hogy az öregembernek, aki befogadta őket, volt-e bérleti szerződése. 

A Dobozi utcában megtaláltuk a tizenhét éves anyukát, aki a kiköltöztetés óta keresztanyjánál, Lakatos Rózsánál él. A Lakatos család azonban nemrégen szintén felszólítást kapott, nekik csütörtökön kellett volna elhagyniuk a raktárhelyiséget, ahol élnek. A kilakoltatás egyelőre elmaradt. A család bérleti szerződése tavaly december 31-én lejárt, ezért kérték, hogy az önkormányzat hosszabbítsa meg a szerződésüket, de nem kaptak választ.

A fiatal anyuka elmondta, a keresztanyjának "van két nagyfia, nemsokára nősülnek, és van három kicsi gyerek". "Beteges is a keresztanyu" - tette hozzá. A lakásban most heten laknak. Lakatosék néhány éve költöztek a Dobozi utcai lakásba, amiről később kiderült, hogy az önkormányzatnál nem lakásként, hanem raktárként van nyilvántartva. Noha Lakatosék egymillió-hétszázezer forint bérleti jogot fizettek az előző bérlőnek, az erről nem tájékoztatta őket. Lakatos Rózsa szerint az előző bérlő is lakásnak használta a helyiséget. "Utána derült ki, hogy raktár, akkor már nem lehetett visszacsinálni" - mondta. A család sok pénzt költött arra, hogy rendbe hozza a lakást, galériát építettek, tapétáztak. 

Lakatos Rózsa a Roma Polgárjogi Alapítványhoz fordult segítségért. Setét Jenő, az alapítvány kilakoltatási ügyekkel foglalkozó munkatársa szerint az önkormányzat jogtalanul járt el a családdal, hiszen önkényesként határozta meg státusukat, miközben nemrég lejárt érvényes bérleti szerződésük volt. A nyolcadik kerületi önkormányzat nem tudott felvilágosítást adni a család ügyében. 

Oláh Pétert és családját csütörtökön költöztették ki a Dobozi utca egy másik raktárhelyiségéből. A család egy kilencedik kerületi rokonhoz költözött, az önkormányzat szerint itt van a bejelentett lakcímük. A házban három éve, több különböző lakásban lakott a család. A szomszédok szerint "egyik lakásból a másikba költöztek, abba, amelyik éppen üres volt". Setét Jenő szerint Oláh Péter öt éve ugyanazon a helyen dolgozik, ezért nem igaz, amit a szomszédok mondtak, hogy az elmúlt időszakban öt lakást törtek fel a házban. 

Jónás Béla, a nyolcadik kerületi önkormányzat aljegyzője teljesen jogszerűnek tartja az önkormányzat eljárását. Szerinte az Oláh család önkényes volt, mivel nem volt érvényes bérleti szerződése. Horváth Aladár, a Roma Polgárjogi Alapítvány elnöke szerint a család egy raktárhelyiségben élt három éve, amit béreltek, így "önkényesnek nem mondhatók", csak jogcím nélkülieknek. Setét Jenő szerint a raktárhelyiség bérlője fogadta be őket. Azonban a bérlő nem tulajdonos, így ilyesmihez nincs joga - mondták az önkormányzatnál. 

"Nem igaz, hogy az utcára költöztettük a gyerekeket, megfelelő fedél van a gyerekek feje felett" - mondta Takács Gábor nyolcadik kerületi alpolgármester. Takács szerint a család kiköltöztetését hétfőre tervezték, de a családfő jelezte, hogy hétfőn ezt nem tudja megtenni, "mert ugyan van hová menniük, mert a nagyszülőkhöz szeretnének költözni, ahol egyébként mindegyiküknek az állandó lakcíme van, a IX. kerületben", de néhány napra szüksége van a költözködés megszervezésére. A hétfői kiköltöztetést ezért felfüggesztettük, csütörtökön, mire a kollégáim kiértek, a család már elszállította az ingóságokat és magukkal vitték a gyermekeket is. 

Wirth Zsuzsanna