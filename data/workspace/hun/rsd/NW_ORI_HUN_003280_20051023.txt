Bejutott az EU-ba a legveszélyesebb madárkór

A madárinfluenzának azt a változatát mutatták ki egy Nagy-Britanniában elpusztult papagájnál, amely Ázsiában eddig 60 emberrel végzett. Ez az első eset, hogy a H5N1 típusú vírus bejutott az Európai Unió területére. Az Európai Bizottság keddig dönt arról, hogy teljes körű tilalmat vezet-e be az élő vadmadarak behozatalára az Európai Unióba.

A madárinfluenzának azt a változatát - a H5N1 típusú vírust - mutatták ki egy Nagy-Britanniában elpusztult papagájnál, amely Ázsiában eddig 60 emberrel végzett - jelentette a BBC. A Suriname-ból érkezett papagájt a brit hatóságok karanténban tartották, ott pusztult el. A papagáj a karantén ideje alatt Tajvanról származó madarakkal érintkezett. Szakemberek most azt vizsgálják majd, hogy a madár hogyan fertőződött meg. Ez az első eset, hogy a H5N1 típusú vírus bejutott az Európai Unió területére. A H5N1-et az európai országok közül eddig csak Romániában, Törökországban és Oroszországban mutatták ki.

Az Európai Bizottság keddig dönt arról, hogy teljes körű tilalmat vezet-e be az élő vadmadarak behozatalára az Európai Unióba - közölte vasárnap a testület szóvivője. A lépést Nagy-Britannia kérte, miután a brit hatóságok felfedezték, hogy a Suriname-ból érkezett papagáj madárinfluenzában pusztult el. 

A svéd országos állatorvosi intézet szombati közlése szerint a madárinfluenza felütötte a fejét Svédországban is. A betegségnek a rettegett H5N1 vírustörzsnél gyengébb, H5 jelű válfaja végzett egy vadrécével, amelynek tetemét Eskilstuna mellett, Stockholmtól száz kilométernyire nyugatra találták meg. 

A madárinfluenza újabb két fészkét fedezték fel Oroszországban is, az urali Cseljabinszki területen és az Altájban. Harmincegy elpusztult madarat találtak Szunali faluban, és közülük haton már diagnosztizálták a madárinfluenzát. A hatóságok karantén alá helyezték a Pakrovka nevű települést is, ahol hét szárnyastelepen talált 59 elhullott állat testében fedezték fel a madárinfluenza antitestjeit. Összesen nyolc orosz területet érintett az állatbetegség azóta, hogy júliusban megjelent az országban.

A szerb hatóságok minden eddiginél szigorúbb óvintézkedéseket vezettek be a madárinfluenza kiszűrésére, miután Szerbia két szomszédjában - Romániában és Horvátországban - is megjelent a betegség. Horvátországban ugyanakkor egyelőre csak annyi biztos, hogy a H5-ös antigént mutatták ki több elpusztult hattyúban. A hatóságok megkezdték a szabadban tartott baromfik elpusztítását.

Az Európai Unió azt közölte, hogy a Horvátországból érkező baromfi importjának betiltására készül, miután az országban madárinfluenza-eset fordult elő. Az importtilalom várhatóan hivatalosan hétfőn lép érvénybe, de Horvátország már biztosította, hogy sem élő szárnyasokat, sem baromfiból készült termékeket nem szállít az Unióba - írja az MTI.

Az emberek között akkor törhet ki világméretű járvány, ha a szárnyasokat pusztító vírus emberi influenzavírussal találkozik ugyabban a szervezetben. Ebben az esetben alakulhat ki olyan vírus, ami képes emberről emberre is terjedni. Eddig azért nem alakult ki emberek között világjárvány, mert a vírus csak madárról terjedt át emberre. A H5N1 vírust azért tartják különösen veszélyesnek, mert leginkább hajlamos a mutációra.