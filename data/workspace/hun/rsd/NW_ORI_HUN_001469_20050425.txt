Ötödével nőtt a tejtermékek forgalma

A tejtermékek kiskereskedelmi forgalma 2004-ben meghaladta a 130 milliárd forintot, ami 20 százalékkal több az előző évesnél - derül ki az ACNielsen felméréséből. A tejtermékeken belül a sajt mennyiségi forgalma nőtt a leggyorsabban: az eladott közel 50 ezer tonna az előző éves mennyiséget 25 százalékkal haladja meg.

Húsz százalék feletti növekedést ért el a gyümölcsjoghurt és a tejdesszert, és 10 százalékkal bővült a túró, a tejföl és a natúr joghurt forgalma - derül ki az ACNielsen [origo]-hoz eljuttatott felméréséből.

Az adatok szerint a kedvező trendek az idén is folytatódnak, az év első két hónapjában ugyanis a gyümölcsjoghurt és a tejdesszert mennyiségi eladása 24-24, a sajté pedig 14 százalékkal nőtt 2004 első két hónapjához képest.

A sajt az összes tejtermék forintban mért forgalmának közel felét adja. A kereskedelemben legsikeresebb a félkemény és kemény sajt; ezekre a fajtákra jut az összes eladás majdnem kétharmada. Utána sorrendben az ömlesztett, majd a különleges sajtok következnek.

A gyümölcsjoghurt évek óta az egyik legdinamikusabban fejlődő piacú élelmiszer. Forintban mért forgalma a piackutatók szerint tavaly 23 százalékkal nőtt, és ezt a növekedési ütemet az idén január-februárban is megtartotta.