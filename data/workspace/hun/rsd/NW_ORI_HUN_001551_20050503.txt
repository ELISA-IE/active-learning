Az új lakások harmada Budapesten épült

Az új lakások több mint egyharmadát Budapesten vették használatba az idei első negyedévben. A lakásépítési kedv jelentősen visszaesett vidéken. A lakások közel felét eladásra építették.

7300 lakást vettek használatba, és 10 600 lakás építésére adtak engedélyt 2003 első negyedévében. A Központi Statisztikai Hivatal (KSH) felmérése szerint hat százalékkal nőtt a használatba vett lakások száma a tavalyi hasonló adatokhoz képest. Az építkezési kedv viszont csökkenni látszik: az új lakásépítési engedélyek száma hat százalékkal alacsonyabb, mint 2004 első három hónapjában.

A KSH adatai szerint Budapesten megháromszorozódott a használatba vett lakások száma. A fővárosban vették használatba az új lakások 39 százalékát, további 19-et pedig Pest megyében. Budapesten a lakások 90 százalékát értékesítési célból építették magánvállalkozások. A lakások átlagos alapterülete 59 négyzetméter. A hitelfelvétel alakulása miatt egyre több az egy-másfél szobás lakás. A természetes személyek lakásépítése 18 százalékra esett vissza. Az önkormányzati lakásépítés elenyészőnek mondható.

A főváros mellett a vidéket 23-24 százalékos visszaesés jellemzi a tavalyi lakásépítési mutatókhoz képest. Közép- és Észak-Magyarországon van emelkedőben a lakásépítések száma. Ugyanakkor a Dél-Dunántúlon a használatba vett lakások mennyisége a felét sem éri el a 2004-es számnak. Közép-Dunántúlon ez a szám húsz százalékkal alacsonyabb tavalyhoz képest.