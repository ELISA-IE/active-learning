Vége lesz a térség kimagasló gazdasági növekedésének

Egy osztrák gazdaságkutató intézet szerint az idén véget ér a közép- és kelet-európai kimagasló gazdasági fejlődés. A bécsi intézet szerint az ipari termelés és a tőkeberuházások növekedési üteme jelentősen lelassul - ez az oka a visszaesésnek. Ennek ellenére a kutatók szerint a térség export tekintetében továbbra is jól teljesít majd.

Véget ér idén a közép- és kelet-európai térség kiugróan magas gazdasági fejlődése. Az osztrák WIIW kutatóintézet szerint a lassulás máris megkezdődött - írja a Világgazdaság. A kutatók szerint a térségben elkezdett lassulni az ipari termelés bővülése, és a tőkebeáramlás. Ezzel egy időben jelentősen megnövekedett az itt előállított áruk bérköltsége. 

A WIIW előrejelzése szerint a növekedés üteme négy százalék alá csökken 2005-ben és ez a tendencia 2006-ban is folytatódik. A térség azonban továbbra is igen jól teljesít majd az export területén.

Az intézet Délkelet-Európába is lassulást jósol. Ez elsősorban a nagy gazdaságok - a horvát, a román, a szerb és a török - számára lesz igazán érezhető. Az osztrák kutatók a költségvetési konszolidációt, és a növekvő kereskedelmi deficitet jelölik meg az okok közt. A gazdasági növekedés a térségben azonban még így is 4-6 százalék között lesz.