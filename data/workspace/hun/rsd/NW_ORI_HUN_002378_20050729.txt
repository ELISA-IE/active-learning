Másfél milliárdot követelnek a katolikus iskolák

Az egyház szerint az állam másfél milliárd forinttal tartozik a katolikus iskoláknak. Az egyházügyi államtitkár azonban nem tartja megalapozottnak a követelést - írja a Népszabadság.

A katolikus egyház szakértői készítettek egy kimutatást, amely szerint az állam négy év alatt a törvényben előírt összegnél másfél milliárd forinttal kevesebbet fizetett ki a katolikus iskoláknak. A diákok létszáma után járó kiegészítő támogatásról van szó. Erről azért alakulhat ki vita, mert a költségvetés egy bonyolult számítási mód alapján dönt a kiegészítő támogatás mértékéről, és az egyház a kormányzattól eltérően számolta ki a létszámadatokat - írja a Népszabadság.

Gulyás Kálmán, az egyházi kapcsolatokért felelős államtitkár megalapozatlannak tartja az egyház követelését, ezért nem is lát esélyt arra, hogy a kormány utólag kifizesse a másfél milliárdot. Az államtitkár hozzátette: nincs tudomása arról, hogy az egyház korábban tiltakozott volna, pedig az állítólagos tartozás főként az előző kormány idején halmozódott fel.