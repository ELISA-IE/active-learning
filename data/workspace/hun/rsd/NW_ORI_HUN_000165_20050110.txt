Mállik az aszfalt a felújított felüljárókon

Két közelmúltban felújított felüljárón is úthibák kezdtek kialakulni. A Róbert Károly körút felett átívelő Váci úti átkelő tavaly, a Flórián téri felüljárót pedig két éve újították fel. Az illetékes szerint előbbinél csak zúzalékkipörgés van, utóbbinál viszont garanciálisan javítja a kialakult kátyúkat a kivitelező - írja a Népszabadság. 

Mállik az aszfalt a tavaly ősszel felújított Róbert Károly körút felett átívelő Váci úti átkelőn és a két éve rendbe hozott Flórián téri felüljárón is - írja a Népszabadság. Konyáry Zsófia, a Főpolgármesteri Hivatal út- és műtárgyalosztályának vezetője szerint a Váci úti felüljárón feltehetően zúzalékkipergést észlelnek az autósok, kátyúsodásról azonban nem kaptak bejelentést. Mint a lappal közölte, az útfelügyelők naponta vizsgálják a helyszínt, de nem jeleztek semmit. 

Azt ugyanakkor elismerte az alosztályvezető, hogy a Flórián téri felüljáró illesztékeinél kátyúk keletkeztek. Szerinte ennek oka, hogy nem megfelelő hőmérséklet mellett építették be az aszfaltot annak idején, de szerkezeti baja nincs az átkelőnek. A kivitelező garanciát vállalt, hogy még 2005-ben kijavítja a hibákat, és ő fizeti a kátyúk eltüntetésének költségét is. 

Konyáry szerint az útfelújításoknál tapasztalható hibák oka, hogy speciálisan budapesti körülmények között kell dolgozniuk a kivitelezőknek. Vagyis az óriási forgalom miatt csak szakaszosan zárhatják le a felújítása alatt lévő utat, ezért jóval nagyobb a hibalehetőség. Ez az oka annak is, hogy a Flórián téri felüljárón az elemek összeillesztésénél külön-külön oldották meg az aszfaltozást. Akkor - alig néhány nappal az átadás után - egy tízméteres szakaszon újra kellett aszfaltozni az átkelőt. A sávlezárással járó felújítás teljes Észak-Budapest forgalmát megbénította. 

A fővárosnak dolgozó kivitelezők a szerkezeti elemekre tíz-, az egyéb hibákra hároméves garanciát vállalnak - írja a Népszabadság.