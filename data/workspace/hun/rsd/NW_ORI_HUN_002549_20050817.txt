NBH-s igazolványt találtak a Magyar Szigeten

Elhagyta tárcáját a Nemzetbiztonsági Hivatal szakszolgálatának egyik munkatársa. A Magyar Sziget nevű jobboldali ifjúsági rendezvény szervezői. szerint a magyar titkosszolgálat lebukott, hogy megfigyelte a rendezvényt. Az NBH közölte, hogy egy alacsony beosztású munkatársuk szolgálaton kívül kiment zenét hallgatni, és akkor vesztette el a tárcáját.

"A takarításnál találták egy tárcát, amiben a Nemzetbiztonsági Hivatal munkatársának igazolványa és más személyes iratok voltak, többek között egy telefontársaság kártyája is, szintén az NBH részére kiállítva. Elképesztőnek és felháborítónak tartjuk, hogy ezek szerint az NBH magukat szórakozó fiatalnak álcázó emberei megfigyelték a Magyar Sziget fesztivált" - mondta az [origo]-nak Toroczkai László, a fesztivált szervező Hatvannégy Vármegye Ifjúsági Mozgalom vezetője. A szervezet, amely utoljára júniusban Trianon-ellenes tüntetésével hívta fel magára a figyelmet, úgy véli, hogy most lebuktatták az NBH-t. Toroczkai szerint nem valószínű, hogy egy civilben, a buli kedvéért kilátogató NBH-s vesztette el a tárcáját. Úgy tudja, hogy néhány magát italozó látogatónak álcázó személy gyanús kérdéseket tett fel a fesztivál látogatóinak. Toroczkait már két évvel ezelőtt személyesen is kérdezgették a titkosszolgálat emberei, ez is arra utal szerinte, hogy folyamatosan figyelik őt.

A Nemzetbiztonsági Hivatal azonban közleményt adott ki, amely szerint az igazolványt egy olyan munkatársuk hagyta el, aki bulizni ment ki a Magyar Szigetre. "A Nemzetbiztonsági Szakszolgálat (NBSZ) egy nem tiszti rendfokozatú beosztottja augusztus 6-án, szabadnapján és szolgálaton kívül, barátaival felkereste a Magyar Szigetet, hogy meghallgassa egy általa kedvelt együttes koncertjét. Levéltárcáját, amely szolgálati igazolványát, szolgálati helyére szóló belépőjét is tartalmazta, elveszítette.  Ebből a valós tényből vonja le a Magyar Nemzetben nyilatkozó Toroczkai László fentebb idézett hamis következtetését."

Tóth András, az NBH-t felügyelő államtitkár a Magyar Nemzetnek korábban annyit mondott, hogy a szervezet műveletei titkosak, tehát nem tudja sem megerősíteni, sem cáfolni, hogy megfigyelték a Magyar Szigetet.

A Magyar Szigeten több szkinhed zenekar lépett fel, és számos, a politikai szélsőjobbhoz kötődő személyiség tartott előadást.

Az igazolványt Toroczkai szerda délelőtt személyesen visszavitte az NBH-ba. Mint mondta, kár volt az adófizetők pénzén becsempészni az ügynököt, mert ahogy a kismarosi rendőröknek, úgy neki is adtak volna ingyenjegyet.