Bilincsről, sokkolóról panaszkodik az elmeosztály

Az Igazságügyi Megfigyelő és Elmegyógyító Intézetben történt súlyos visszaélésekről kapott levelet egy emberi jogok védelmével foglalkozó alapítvány, amelyben az intézmény néhány dolgozója számolt be az ott uralkodó állapotokról. E szerint törvénysértően használják a bilincset, és elektrosokkal fenyegetik a betegeket.

Névtelen levelet kapott a pszichátriai intézet néhány dolgozójától az Állampolgári Bizottság az Emberi Jogokért Alapítvány, amelyben az intézetben történő borzasztó emberi jogi állapotokra panaszkodtak. Ezek közé tartozik például az egyik ott dolgozó pszichiáter részéről többször alkalmazott indokolatlan leinjekciózás, illetve elektrosokkal való fenyegetőzés. Másik példa a bilincs használata, amiről az intézet vezetője is úgy nyilatkozott, hogy törvénysértő az alkalmazása. Az alapítvány állítása szerint mindezek mellett számos más jogsértésről van tudomásuk.

Az alapítvány a rendelkezésre álló adatok és dokumentumok felhasználásával ezért most panasszal fordult az Igazságügyi Minisztériumhoz, az Egészségügyi Minisztériumhoz, az Állami Népegészségügyi és Tisztiorvosi Szolgálathoz és a Legfőbb Ügyészséghez. Olyan eljárás indítását kezdeményezik, amely végleges megoldást jelent a problémára.