Az állam eddig nem fizetett a Művészetek Palotájáért

Bár a Nemzeti Kulturális Örökség Minisztériuma nyilvánosságra hozta a Művészetek Palotájáról szóló szerződések egy részét, továbbra sem derült ki, hogy az államnak mennyibe kerül majd a kulturális központ. Az állam eddig nem fizetett az átvett épületért, a tárca illetékese szerint azért, mert új pénzügyi konstrukcióról tárgyalnak az építőkkel. Azt nem tudni, hogy az 52 milliárdos ár emelkedik-e.

Továbbra is kérdéses, hogy mennyi pénzébe kerül majd az államnak a Nemzeti Színház melletti Művészetek Palotájának megépítése. A Modern Művészeti Múzeumnak, a Nemzeti Filharmóniának és a Hagyományok Házának helyt adó épület pénzügyi háttere eddig kérdéses volt. A kulturális tárca ugyan szerdán nyilvánosságra hozta a beruházásról szóló szerződéseket, az építkezés költségei továbbra is bizonytalanok

A projektről még az Orbán-kormány írt alá szerződést Demján Sándor Trigránit nevű cégével és az érdekeltségi körébe tartozó Duna Sétány Székház Kft-vel. A munkát 2002. novemberében kellett volna befejezni, az egész építkezésre 52 milliárd forintot szánt az állam.

A befejezés és az átadás-átvétel végül két évet csúszott, az épületet 2005. március 15-én nyitják meg a nagyközönség előtt. A Nemzeti Kulturális Örökség Minisztériuma eddig nem fizetett az épületért az építő cégeknek. Az első törlesztőrészletet 2005. január 15-ig kellett volna kifizetni, de a minisztérium - a Népszabadság információi szerint - arra hivatkozva nem utalt át pénzt, hogy új szerződést kötnek az épület bérléséről.

A lap úgy tudja, hogy az új feltételek szerint 10 helyett 30 év alatt fizeti vissza az állam az építési költségeket. Azt nem lehet tudni, hogy pontosan mennyit, merz az idei költségvetés felhatalmazza a kormányt, hogy 97 milliárdot fordítson a projektre. Viszont - az eredeti elképzelésekkel szemben - az üzemeltetés és karbantartás a magáncégek kezében marad, az állam pedig csak a szakmai működtetésért felel. Részletek egyelőre nem ismertek, a tárca ugyanis nem hozott nyilvánosságra az új szerződéssel kapcsolatos további információkat.