Ellenzéki győztes az esztergomi önkormányzati választáson

A Fidesz-MDF közös jelöltje nyerte Az időközi önkormányzati képviselő-választást Esztergomban. A választást Bajkó Sándor képviselő halála miatt írták ki a településen.

Pócsföldi József, a Fidesz, az MDF, a Rudnay Sándor Kulturális és Városvédő Egyesület, valamint a Fidelitas közös jelöltje nyerte az időközi önkormányzati képviselő-választást vasárnap Esztergom 13. számú egyéni választókerületében. Erről a helyi választási bizottság sajtófelelőse számolt be vasárnap este. Takács István [origo]-hoz eljuttatott közleménye szerint Pócsföldi mellett két független, illetve egy-egy MSZP-s és SZDSZ-es jelölt indult a posztért. A választást Bajkó Sándor képviselő halála miatt írták ki a településen.

Pócsföldi József a szavazatok 37,9, az MSZP jelöltje, Ritzi Dénes 26,9, a független Bodnár Attiláné és Nagy Tibor 14,7-14,7, Farkas Zoltán, az SZDSZ jelöltje 5,7 százalékát kapta.