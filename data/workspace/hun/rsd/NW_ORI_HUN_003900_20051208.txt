Panaszkodni lehet majd a szöszmötölő bírókra

Törvénymódosítást kezdeményez a kormány annak érdekében, hogy az elhúzódó perek miatt az érintettek ne csak Strasbourgban élhessenek panasszal, hanem itthon is. Az Emberi Jogok Európai Bíróság korábban többször is elmarasztalta Magyarországot több, évek óta húzódó per miatt - írja a Népszabadság.

A jövő hétfőn kerül a parlament elé a törvénymódosítást, amely szerint a peres felek panaszt tehetnek, ha úgy vélik, hogy ügyükben késik a döntés - írja a Népszabadság.

A tervek szerint a kifogást a következő magasabb fórumhoz - a megyei bírósághoz, az ítélőtáblához, a Legfelsőbb Bírósághoz - lehet majd benyújtani. A fél kérheti a mulasztás megállapítását, és azt is, hogy a bíróságot utasítsák határidő kitűzésére, a határozat meghozatalára. A törvénymódosítással az Országos Igazságszolgáltatási Tanács is egyetért. 

Az elmúlt tizenhárom évben csaknem három és fél ezren fordultak Magyarországról a strasbourgi bírákhoz. Az állammal szemben az Emberi Jogok Európai Bíróságához benyújtott kérelmek között több olyan ügy van folyamatban, amely az elhúzódó bírósági eljárásokat kifogásolja. Az emberi jogok európai egyezménye ugyanis előírja: mindenkinek joga van ahhoz, hogy az ellene felhozott vádakról ésszerű határidőn belül döntés szülessék. 

Néhány esetben már elmarasztaló ítélet is született Magyarország ellen. Egy közúti baleset kapcsán Strasbourg azt kifogásolta, hogy az 1995-ben indult eljárás máig nem fejeződött be Néhány hete azért kellett kétezer eurót fizetni, mivel egy csalás miatt folytatott eljárás csaknem hat és fél évig tartott.