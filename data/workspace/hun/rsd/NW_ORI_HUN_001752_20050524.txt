Felégetik az afgán ópiumtermelők házait

Házaik felégetésével büntetik a kábítószer-kereskedőket és a tálib rendszer támogatóit Kelet-Afganisztánban. A törzsi rendelet az afgán kormánytól független kezdeményezés, de megegyezik a központi kormányzat törekvéseivel. A világon elfogyasztott heroin közel 90 százaléka a közép-ázsiai országból származik.

Afganisztán egyik keleti tartományának döntése alapján ezentúl felégetik a kábítószer-kereskedők, valamint a szélsőséges tálib rendszer támogatóinak házait. Mohammed Aszif Kazizada Nangarhar tartomány kormányzóhelyettese elmondta: a tartományi vének tanácsa vasárnap úgy határozott, hogy törzsi büntetéssel, házaik felgyújtásával és 4000 dollárnak megfelelő pénzbírsággal sújtják mindazokat, akik kábítószerrel üzérkednek, vagy olyan laboratóriumokat működtetnek, ahol kábítószert állítanak elő. "A büntetést alkalmazni fogják a tálib mozgalom és az al-Kaida tagjaira, valamint a számukra menedéket nyújtókra is" - tette hozzá. A kormányzóhelyettes közölte: a törzsi rendelet független a kormány erőfeszítéseitől.

Hamid Karzai afgán elnök decemberi beiktatása után dzsihádot, szent háborút hirdetett a drogkereskedelemmel szemben, ennek jegyében jelenleg egy különbíróság és megfelelő börtönrendszer létrehozásán fáradoznak. Az ENSZ 2004-as jelentése szerint az egész világon elfogyasztott heroin és morfium alapanyagául szolgáló ópium 87 százaléka Afganisztánból származik. A drogkereskedelem visszaszorítására tett kormányzati erőfeszítések, különösen a hagyományosan ópiumtermelő Nangarhar, Hilmend és Badahsán tartományban mostanáig csekély eredményt hoztak.