Bárkit megölhetnek a merénylők utáni hajszában

A brit rendőrség ugyan bocsánatot kért annak a brazil férfinak a családjától, akit tévedésből lőttek le a Stockwell metróállomáson, ugyanakkor azt is közölték, hogy az öngyilkos merénylők utáni hajszában továbbra is megengedett, hogy a gyanús alakokat azonnal megöljék. Eközben "A bocsánatkérés nem elég" - jelszóval tüntettek brazilok vasárnap Londonban a Scotland Yard székháza előtt honfitársuk, Jean-Charles de Menezes lelövése miatt.

A londoni rendőrség már szombaton beismerte, hogy véletlenül végeztek a brazil állampolgárságú, 27 éves Jean Charles de Menezes-szel, a férfinek semmi köze sem volt a csütörtöki merényletkísérletekhez. A Minas Gerais brazil szövetségi államból származó fiatalember három éve, állandó lakhatási engedéllyel élt Londonban, és ott villanyszerelőként dolgozott. A Scotland Yard azt állította, hogy a tévedésből lelőtt áldozat a július 21-i merényletekkel összefüggésben megfigyelés alatt álló épületből lépett ki. A nyomozók követték a földalatti állomásáig. Ruházata és viselkedése szerintük még gyanúsabbá tette őt. Ezután civil ruhás rendőrök a metróállomáson lelőtték az előlük menekülő és elmondásuk szerint nekik nem engedelmeskedő férfit. Szintén szemtanúk szerint egy rendőr közvetlen közelről öt golyót lőtt ki a földön fekvő személyre. 

A londoni belügyminisztérium, illetve rendőrség a tragikus véget ért incidens ellenére is fenn tartja az "agyon lövés" irányelvet. Eszerint az öngyilkos merénylők utáni hajszában megengedett, sőt elvárt, hogy a gyanúsítottakat megöljék. A londoni rendőrfőkapitány közölte: ugyan mélyen együtt érez a tévedésből megölt brazil férfi rokonaival, de várhatóan a rendőrség még néhány emberrel végezni fog a hajszában. A rendőrkapitány azzal magyarázta, hogy a gyanús alakokat azonnal kivégzik, hogy csak így akadályozható meg, hogy a merénylő felrobbantsa magát. A belügyminiszter - aki szintén együttérzését fejezte ki - megvédte a rendőrséget, illetve annak "minden megengedhető" politikáját.

"Nemcsak a brazil közösség nevében jöttünk, hanem mindazok nevében, akiket érinthet egy ilyen tragédia" - jelentette ki a Scotland Yard előtt tüntető brazilok szóvivője a Sky News-nak. A szóvivő szerint Menezes azért viselte a rendőrök által gyanúsnak ítélt kabátot, mert a braziloknak túlságosan hűvös a brit klíma". A fiatalember menekülését pedig azzal magyarázta, hogy Stockwell és környéke nem túlságosan biztonságos, és miután Menezes azt látta, hogy több civilruhás fut feléje, megrémült.

A brazil kormány szombaton magyarázatot kért a brit hatóságoktól arra, hogy miért lőtték le a a rendőrök a férfit. A brazil politikai vezetés megrökönyödését fejezte ki a "szánalmas gyilkosság" kapcsán, és ezért követeli, hogy a brit illetékesek adjanak számot a fiatalember megölése körülményeinek legapróbb részleteiről is.