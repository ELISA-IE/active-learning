Januártól mi is fektethetünk Gazprom-papírba

Putyin elnök életbe léptette azt a törvényt, melynek értelmében jövő év januárjától külföldiek is vásárolhatnak a Gazprom, a világ legnagyobb gáztermelő vállalatának részvényeiből.

Vlagyimir Putyin aláírta azt az orosz parlament mindkét háza által már megszavazott törvényt, amivel megszűnik a külföldiek Gazprom részvényvásárlása előtt az akadály. 2006. januárjától már akár a MICEX-en is megvásárolhatók lesznek a világ legnagyobb gáztermelő vállalatának részvényei. 

A Gazprom részvényeivel eddig csak korlátozottan lehetett kereskedni négy tőzsdén, azonban sajátos módon, az eddigi szabályozások miatt, pont az ország legnagyobb börzéjén, a MICEX-en nem foroghattak a társaság papírjai. Az új törvény elfogadása után a vállalat tervbe vette, hogy mind a MICEX-en, mind az RTS-en bevezetik a részvényeket. 

Dmitrij Medvegyev, az olajipari óriás elnöke, egyben Oroszország helyettes miniszterelnöke a hírre reagálva elmondta, a törvény elfogadása lehetővé teszi a Gazprom számára, hogy új beruházásokat eszközöljön és biztos benne, hogy a liberalizáció hatására intenzíven fog nőni majd a társaság kapitalizációja. A hírre a befektetők kis mértékű profitrealizálásba kezdtek, most egyszázalékos csökkenéssel, 75,5 dolláron forognak a vállalat papírjai.