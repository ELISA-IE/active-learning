Májusban indul a havi bevallás

A második negyedévtől kezdődően körülbelül 50 ezer adózó köteles lesz a havi bevallás teljesítésére. E szűk körön kívül, a többi foglalkoztató tekintetében a havi bevallás és adatszolgáltatás bevezetésére egy év türelmi időt biztosítanak.

Korábban már részletesen beszámoltunk arról, hogy az úgynevezett egyéni adó- és járulék-nyilvántartás bevezetéséhez elengedhetetlenül szükséges a kifizetőket, munkáltatókat és az egyéni vállalkozókat terhelő, havi bevallási kötelezettség bevezetése. Az új bevallás és az egyéni nyilvántartás bevezetésének is az a célja, hogy kiszűrje a jogosulatlanul igénybe vett társadalombiztosítási ellátásokat. A kizárólag elektronikus úton teljesíthető adatszolgáltatás bevezetéséhez a Miniszterelnöki Hivatal Központi Elektronikus Szolgáltató Rendszerének, valamint az állami adóhatóság informatikai rendszerének a nagymértékű fejlesztése szükséges. A rendszer megvalósításához az adózók, az adóhatóság és a regisztrációt végző okmányirodák számára is hosszabb felkészülési időt kell biztosítani - áll a havi bevallásról szóló törvény pénzügyminiszteri indokolásában.

Az új adókötelezettséget 2006. negyedik hónapjától kezdődően (de a következő hónap 12-éig) a 10 000 legnagyobb adózónak kell teljesíteni, illetve azoknak, akik a Pest megyei és fővárosi kiemelt adózók igazgatósága alá tartoznak. Ugyancsak áprilistól terheli az új bevallással kapcsolatos kötelezettség a havi és a negyedéves bevallókat, ideértve minden esetben, a naptári évtől eltérő, üzleti évet választókat is.

A havi elektronikus bevallási és adatszolgáltatási teljesítés érdekében, az adózó január 1-je és április 30-a között köteles az okmányirodánál regisztráltatnia magát. Felhívjuk a figyelmet arra, hogy a regisztráció teljesítéséről 8 napon belül az APEH-nak külön bejelentést kell tenni. A regisztráció teljesíthető úgy is, hogy az adózó állandó meghatalmazással vagy megbízással rendelkező képviselője a saját regisztrációját, már regisztrált képviselő esetén pedig az állandó megbízás, meghatalmazás keletkezését követő 8 napon belül bejelenti az APEH-hoz az általa képviselt adózó nevét, elnevezését és adóazonosító számát. A regisztráció 2006 . február 1-től elektronikusan is elvégezhető az adóhatóság által korábban rendelkezésre bocsátott elektronikus aláírás igénybevételével a Kormányzati Portálon keresztül.

A fent nem említett adózók kizárólag 2007 . január 1-jétől lesznek kötelesek a havi bevallási, illetőleg adatszolgáltatási kötelezettséget elektronikus úton, előzetes regisztráció alapján, a külön jogszabályban meghatározott módon és technikai feltételekkel teljesíteni. Az ő esetükben az előzetes regisztráció lehetőségéről 2006. áprilisától kezdődően küld az APEH értesítést. Az okmányirodák előzetes időpontfoglalás esetében a regisztrációt minden esetben soron kívül végzik.

A havi bevallás benyújtására még nem kötelezett adózó 2006. évben április 30-áig választhatja a bevallás önkéntes teljesítését, feltéve, hogy ezen időpontig a regisztrációja is megtörtént.

Azok sem mentesülnek egyébként az adatszolgáltatás alól, akik a törvény szerint egyébként csak 2007. januárjától kötelesek a havi bevallás benyújtására (és 2006-ban az önkéntes bevallást nem választották.) 2007. január 31-ig ugyanis a 2006-os évre vonatkozó adatszolgáltatást, utólagosan nekik is teljesíteniük kell.