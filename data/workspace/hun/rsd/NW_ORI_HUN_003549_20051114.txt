Tőzsdére mehet az Állami Nyomda Rt.

A Pénzügyi Szervezetek Állami Felügyelete jóváhagyta az Állami Nyomda Rt. által kibocsátott törzsrészvények Budapesti Értéktőzsdére (BÉT) történő bevezetéséről szóló tájékoztató közzétételét, melynek időpontját a társaság később hozza nyilvánosságra. 

A Láng Holdinghoz tartozó vállalat október 11-én jelentette be, hogy részvényeit be akarja vezetni a BÉT-re. A felügyeleti engedély értelmében a tájékoztató közlésre a cégnek 12 hónap áll rendelkezésére. A részvények bevezetése esetén az Állami Nyomda lesz a 43. BÉT-en jegyzett társaság, ha közben a svájci Swisscom többségi tulajdonába került  Antenna Hungária részvényeit nem vezetik ki a börzéről.

Az Állami Nyomda Magyarország meghatározó és a régió jelentős biztonságtechnikai megoldásokat szállító vállalata. A társaság tevékenységének súlypontja már korábban átkerült a nyomdaipari termékek előállításáról a komplex biztonságtechnikai megoldások szállítására, okmánybiztonsági termékek és műanyag kártyák gyártására, elektronikus dokumentumok kezelésére és a nagy tömegű üzleti levelezés lebonyolítására. 

Korábbi cégközlés szerint az árbevétel 32 százaléka a nyomtatvány üzletág árbevétele, 34 százaléka pedig a biztonságtechnikai megoldások értékesítéséből származik. A hagyományos nyomdai tevékenység mindössze 8 százalékot tesz ki az árbevételből. A cég piaci súlyának növelése érdekében több leányvállalatot hozott létre Romániában, Bulgáriában, Oroszországban és Szlovákiában, termékeivel összesen 17 országban van jelen.

A tőzsdére készülő társaság nettó árbevétele tavaly 11,51 milliárd forint volt, üzemi eredménye 1,86 milliárd forintot, adózás előtti nyeresége pedig 1,343 milliárd forintot tett ki. A cégcsoport tavaly év végén 737 főt foglalkoztatott.