Hitelre vett autókat hagynak az utcákon

Évente százszámra hagynak sorsukra lízingelt vagy részletre vásárolt autókat Budapesten, mert tulajdonosuk nem tudja fizetni a törlesztő-részleteket - írja a Népszabadság. Olyan eset is előfordul, hogy a hosszabb időre elutazó tulajdonos direkt olyan helyre parkol, ahol kerékbilincset tesznek rá, így biztosítja a parkolóhelyet és azt, hogy autóját ne lophassák el.

Egyre több lízingelt vagy hitelre vásárolt autót hagynak sorsukra az utcán tulajdonosaik. Évente százas nagyságrendben talál meg ilyen autókat a főváros legkülönbözőbb pontjain Sánta László, az Autótulajdonosok Országos Érdekvédelmi Egyesületének elnöke, aki speciális berendezésével - a rendszám alapján - azonnal ki tudja szűrni a lopott autókat, akár menet közben is. Az sem ritka, teszi hozzá, hogy egy idő után a tulajdonos bejelenti, autóját ellopták, bízva abban, hogy soha senki nem találja meg.

Olyanok is vannak, akik kerékbilinccsel biztosítják magukat, hogy hosszabb távollét után is meglesz az autójuk, ezért szándékosan rossz helyre parkolnak, de olyanra, ahonnan nem szállítják el, csak lebilincselik az autót. Ez sokkal olcsóbb megoldás, mint hónapokra kifizetni egy parkolóház díját. A kerékbilincs leszedésének ugyanis nincs jogszabályban rögzített határideje, így gyakorlatilag bármeddig az autón maradhat, és egy nap után és fél év után is egyszeri 15 ezer forintot kell érte fizetni. Egyetlen rizikó, hogy idővel "széthordhatják" a hónapok óta egy helyben porosodó autót - írja a Népszabadság.