Halálra ítélték a társaira támadó amerikai katonát

Halálos ítéletet szabott ki egy amerikai katonai bíróság Hasan Akbar őrmesterre, mivel az iraki invázió első napjaiban kézigránáttal támadt saját bajtársaira Kuvaitban. A támadásban két tiszt vesztette életét. 

Halálra ítélték csütörtökön a 34 éves Hasan Akbar őrmestert, az amerikai hadsereg 101. légi szállítású hadosztályának őrmesterét. Hasan Akbar ugyanis az iraki háború első napjaiban, 2003 tavaszán, kuvaiti táborában 3 kézigránátot gurított bajtársai sátraiba, majd a robbanásokat követő zűrzavarban tüzet nyitott rájuk. Két tiszt - egy százados és egy ezredes - életét vesztette, 14 katona pedig megsebesült. A bíróság szerint a muzulmán katonát vallási gyűlölet sarkallta tettének elkövetésére.

A katonai főügyész szerint Akbar gyűlölettől vezérelve gyilkolt, és azért támadt bajtársaira, mert muzulmán hittársai ellen készültek hadba vonulni. A főügyész emlékeztetett Akbar egy 1997-ben keletkezett naplóbejegyzésére, amely szerint "élete addig nem lesz teljes, amíg Amerikát el nem pusztítják".

A hadsereg pszichológusa szerint Akbar jogilag beszámítható és tisztában volt tettének következményeivel, védői viszont arra hivatkoztak, hogy az őrmester bizonyos fokú paranoiában és skizofréniában szenved. 

A vádlott az ítélethozatal előtt bocsánatot kért tettéért, amelyet, mint közölte, azért követett el, mert úgy érezte, hogy élete veszélyben van és nincs más választása. Az ítéletet automatikusan megfellebbezik. Megerősítése esetén méreginjekcióval végzik ki a fekete bőrű katonát. Akbar a vietnami háború óta az első katona, akit azért állítottak bíróság elé, mert háborúban saját bajtársai életét oltotta ki.