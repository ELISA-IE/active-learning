Hiába akar szolgálati kocsit és titkárnőt Wekler

Az atomhulladékok elhelyezésével kapcsolatos feladatok összehangolására kinevezett Wekler Ferenc annak ellenére próbált különböző hivataloktól titkárnőt és szolgálati kocsit szerezni, hogy ezek nem járnak neki. A kormányszóvivő szerint ha jogos lenne az új kormánybiztos igénye, a Miniszterelnöki Hivatal biztosítaná számára mindezt, de ez fel sem merült megbízásakor.

"Minimális infrastruktúrát kérek a munkám segítéséhez, értelemszerű, hogy én egyedül nem vagyok képes ezeket az anyagokat összegezni, amik az elmúlt tíz évben keletkeztek ebben a témában" - reagált az MTI-nek Wekler Ferenc, az atomhulladékok elhelyezésével kapcsolatos feladatok összehangolására nemrég kinevezett  kormánybiztos a Népszabadságban megjelent hírre, miszerint a politikus az Országos Atomenergia Hivataltól és a Radioaktívhulladék-kezelő Kht.-tól is kérte: biztosítsanak számára titkárnőt, szolgálati autót vagy az ezekhez szükséges pénzt.

 

"Wekler Ferenc megbízási szerződése semmilyen ellenszolgáltatási lehetőséget nem tartalmaz" - mondta az [origo]-nak László Boglár kormányszóvivő. Hozzátette: ha a feladat ellátásával kapcsolatban a képviselői munkán túlmenő költsége merülne fel, azt a kabinet megtérítheti. Állandó infrastruktúrát azonban nem biztosítanak a kormánybiztos számára. "Hogy Wekler Ferenc szakmai hivataloknál bejelentette igényét, az a megbízatásával nincs közvetlen összefüggésben" - közölte a kormányszóvivő, aki ugyanakkor úgy gondolja: szíve joga a kormánybiztosnak a hivataloknál próbálkoznia, és az ottani vezetőkön múlik, eleget tesznek-e a kérésnek.

 

Az Országos Atomenergia Hivatal főigazgatója, Rónaky József titkárnőjén keresztül azt üzente az [origo]-nak, hogy "szerdán lesznek olyan konkrétumok az ügyben", amik alapján tud nyilatkozni. A Radioaktívhulladék-kezelő Kht. vezetője, Hegyháti József pedig kedden egész nap vidéken tárgyal, és munkatársa szerint csak ő nyilatkozhat az ügyben.

 

Wekler Ferencet két hete bízta meg a miniszterelnök azzal, hogy koordinálja a paksi atomerőműben keletkező radioaktív hulladékok elhelyezésével kapcsolatos munkákat.

 