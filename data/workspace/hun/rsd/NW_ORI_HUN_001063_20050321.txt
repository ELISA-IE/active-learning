Tovább táplálhatják az agykárosult floridai nőt

Az amerikai törvényhozás úgy döntött, szövetségi szinten kell felülvizsgálni azt a bírósági határozatot, amely leállította egy súlyosan agykárosult nőnek a mesterséges táplálását. Terri Schiavo haláláért már hét éve küzd férje, a nő péntek óta nem kap tápanyagot. Az ügyet republikánus képviselők vitték a kongresszus elé, és még George Bush is megszakította szabadságát miatta. A sietség oka, hogy a nő csupán két hétig maradhat életben táplálás nélkül

Az amerikai kongresszus vasárnapi döntése értelmében szövetségi bíróságnak felül kell vizsgálnia azt a bírói döntést, amellyen megszüntették a mesterséges táplálását annak a nőnek, aki egy 15 évvel ezelőtti szívinfarktus következtében súlyosan agykárosult lett és vegetatív állapotba került. Terri Schiavo péntek óta nem kap tápanyagot. A kongresszusban 203 igen, 58 nem, és 174 tartózkodás mellett döntöttek a törvény elfogasásáról.

A soron kívüli kongresszusi ülésen elfogadott törvényt már a szenátus is elfogadta, és George Bush elnök is aláírta, aki kimondottan emiatt az ügy miatt szakította meg szabadságát. Mesterséges táplálás nélkül ugyanis a nő csupán két hétig élhet. A törvényjavaslatot az amerikai törvényhozás republikánus képviselői terjesztették elő. A floridai bíróság döntését felülvizsgáló bíró várhatóan újra elrendeli a nő táplálását. Az elnök az aláírást követően kijelentette: "az ehhez hasonló esetekben, amikor komoly és lényegi kérdések merülnek fel, az amerikai társadalomnak, az amerikai törvényeknek és bíróságoknak az élet mellett kell kiállniuk".

Terri Schiavo 1990-ben szívinfarktust következtében került - mint orvosai fogalmaztak - vegetatív állapotba. A szívinfarktus miatt ugyanis súlyos agykárosodást szenvedett. Életét csak annak köszönheti, hogy egy tubuson keresztül mesterségesen táplálják. A nő férje, Michael Schiavo hét éve küzd azért, hogy hagyják a nőt meghalni, miközben az asszony szülei azért küzdenek, hogy az orvosok életben tartsák lányukat. A férj - aki azóta egy másik nővel új életet kezdett - azzal érvel, hogy felesége nem akarná, hogy ilyen állapotban életben tartsák. A frissen meghozott törvényt alkotmányellenesenek tartja. A nő szülei viszont folyamatosan arra használják a tévék adta nyilvánosságot, hogy könyörögjenek: tartsák életben a lányukat. A kórház előtt is számos tüntető vonult fel, mivel az évek óta tartó ügy mára egész Amerikát megmozgatta.

Eddig már két alkalommal állították le Terri Schiavo mesterséges táplálását, azonban az eutanázia ellenzőinek tiltakozására végül mindkét alkalommal visszahelyezték a tápanyagot biztosító tubust. Maga George W. Bush is a mesterséges táplálás megszakítása ellen van, korábban is az mentette meg a nőt, hogy a tubus kivétele után gyorsan elfogadtak egy törvényt, amely a mesterséges táplálás folytatását írta elő. 