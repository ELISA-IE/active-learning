Hatféle kórokozó okoz influenzaszerű tüneteket

Sokan panaszkodnak, hogy alig gyógyultak ki az influenzából, máris visszaesnek. Ennek oka, hogy nem csak hogy három influenzavírus támad, de egy légúti óriássejtes vírus és két baktérium is okoz influenzaszerű tüneteket - írja a Népszabadság. 

A mostani időszakban egyszerre háromféle influenzavírus okoz megbetegedéseket országszerte, de ezeken kívül egy légúti óriássejtes vírus, valamint két baktérium is produkál influenzaszerű megbetegedéseket. Ezért fordulhat elő, hogy hiába gyógyult ki éppen valaki az influenzából, néhány nap múlva újra megbetegszik - írja a Népszabadság. Berencsi György, az Országos Epidemiológiai Központ lapnak nyilatkozó munkatársa szerint ezekben az esetekben mielőbb eritromicint kell szedni. 

A hatféle, lázas köhögéssel járó megbetegedést okozó kórokozó mellet van a levegőben egy náthavírus is, ez azonban nem okoz lázat. 

Berencsi György szerint általában az történik, hogy valaki összeszed egy kórokozót, majd háziorvosának várótermében továbbiakat is begyűjt. Az alapbetegségéből hamar kigyógyul, viszont az újabbakból már nehezebben. Az influenzát követheti bakteriális fertőzés és viszont. A betegség lefolyása attól is függ, hogy mennyi kórokozót szed össze a beteg. Annál súlyosabb a betegség, minél több fertőzte meg. 

Sokan ugyanakkor arra panaszkodnak, hogy hiába oltatták be magukat, mégis megkapják a betegséget. A szakember szerint az oltás eleve csak 70 százalékos védettséget ad, de az lehet, hogy nem az influenzától szenved az illető, hanem a másik három kórokozó valamelyikétől. Berencsi György szerint a novemberben, decemberben beadott védőoltás a leghatásosabb, de később is hasznos, ha az oltás után 10 napig nem találkozik a vírussal - írja a Népszabaság.