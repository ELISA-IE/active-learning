Amnesztiát hirdetnek Algériában

Az algériai lakosság elsöprő többsége támogatta azt az elnöki javaslatot, melynek értelmében amnesztiát kaphatnak az észak-afrikai országban azok, akiket a polgárháború idején zártak börtönbe - írja a BBC News. A polgárháborúban több mint 100 ezer ember vesztette életét.

Nagy többséggel meszavazták Algériában azt az elnöki javaslatot, melynek keretében amnesztiát adnak a polgárháború idején elítélt számos fogolynak. Emellett kárpótlást adnának a polgárháborúban elesettek családjainak. A szavazók 97 százaléka támogatta Abdelaziz Buteflika elnök javaslatát - írja a BBC News. Az amnesztia azokra nem vonatkozik akiket tömeggyilkosság, nemi erőszak vagy nyilvános helyek ellen elkövetett robbantással vádolnak.

Az ellenzéki csoportok a népszavazás bojkottálására szólították fel híveiket. Szerintük ugyanis egy olyan országban nincs értelme megbocsátásról beszélni, ahol nincs rendes igazságszolgáltatás. Az ellenzékiek amnesztia helyett azt követelik a kormánytól, hogy állítsa össze azoknak a listáját, akik a polgárháború idején tűntek el nyomtalanul.

Az algériai a polgárháború azután robbant ki, hogy a hadsereg 1992-ben megakadályozta a választások második fordulójának megtartását, mert az első forduló eredményei alapján a szélsőséges iszlamista erők álltak győzelemre. A polgárháborúban 100 ezer ember vesztette életét.