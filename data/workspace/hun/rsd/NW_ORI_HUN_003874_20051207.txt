Meghaladja a behozatalt a kínai autóexport

Megduplázódott idén a kínai autóexport, és mostanra meghaladja az importot. A kivitt termékek azonban leginkább teherautók, illetve alacsonyabb presztízsű gépkocsik. Az autóexport várhatóan tovább növekszik majd, az ágazat tisztviselői ugyanakkor túltermeléstől tartanak.

Megduplázódott éves összehasonlításban a kínai autóexport. Január és október között összesen 135 ezer gépjárművet adtak el külföldre, míg a Kínába szánt külföldi autók száma 1,6 százalékkal 128 ezerre csökkent - írja a BBC News.

Az export-import összetételében azonban komoly különbség van. Míg Kína leginkább teherautókat, alacsony presztízsű kisautókat, valamint pick-upokat szállít külföldre, addig Japánból és az Egyesült Államokból magasabb minőségű valamint Luxusautók érkeznek az országba.

Jelenleg körülbelül 2 milliós árubőség tapasztalható a kínai autópiacon, azonban ennek ellenére tovább fejlesztik az autóipart: új gyárak épülnek. Hogy a gyártást korlátozzák, Kína jövőre nem ad engedélyt új acélgyárak létesítésére - jelentette ki Ma Kai a fejlődésért és reformért felelős miniszter.

"Az export minden bizonnyal tovább nő" - nyilatkozta a Financial Timesnak Jali Dzsang, a CSM Azsia ipari tanácsadócég elemzője. "a kínai autók számára az amerikai export lehet a jövő."

Kína eddig elsősorban fejlődő országokba: Vietnamba, Algériába, Szíriába szállított autókat, azonban most Amerikát is célba vette. Az export majdnem 60 százalékát teszik ki az amerikai piacon igen kedvelt pick up kisteherautók, amelyeket jóval egyszerűbb, és olcsóbb Kínában gyártani.