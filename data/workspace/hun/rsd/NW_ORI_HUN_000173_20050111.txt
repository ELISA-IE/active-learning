Felszámolják a Nitrokémia 2000-t

Felszámolják a hazai vegyipar egyik zászlóshajóját, a közelmúltban még a londoni tőzsdére készülő Nitrokémia 2000 Kft.-t - értesült a Napi Gazdaság. A balatonfűzfői központi telephelyén tucatnyi céget kiszolgáló társaságot a felszámolási eljárás lefolytatásával megbízott Vectigalis karcsúsítva, de tovább kívánja működtetni. 

Varga Jenő, az eljárás lefolytatásával megbízott Vectigalis Rt. elnök-igazgatója a lapnak elmondta: a Veszprém Megyei Bíróság határozata december 30-án emelkedett jogerőre. A felszámolóbiztos szerint a még jelenleg is több száz dolgozót foglalkoztató Nitrokémia 2000 karcsúsítása elengedhetetlen, ám azt csak hetek múlva lehet megmondani, hogy milyen mértékű leépítésre lesz szükség. Az is csak a hitelezői igények bejelentése után derül ki, hogy a társaságnak pontosan mekkora az adósságállománya. 

Az évtizedekig állami tulajdonban lévő, termékeinek felét a külpiacokon értékesítő Nitrokémiának már évek óta a csökkenő hazai kereslet, valamint a forint erősödése okozta a legnagyobb gondot. 