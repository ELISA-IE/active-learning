Hazugságvizsgáló készülékeket akart egy kisegyház

Az egyik kisegyház hazugságvizsgáló berendezést próbált beszerezni - derült ki mintegy véletlenül a honvédelmi bizottság ülésén az egyik törvényjavaslat vitája során. Ezután nyomban zárt ülést rendeltek el, és csak ott hangzott el, hogy melyik felekezetről van szó. Mindezt 15 évre titkosították. A Magyar Hirlap szerint a szcientológusok próbáltak ilyen gépet venni.

Az Országgyűlés a haditechnikai termékek gyártásának és a haditechnikai szolgáltatások nyújtásának engedélyezéséről szóló törvényjavaslatot tárgyalta, és ezzel kapcsolatban hallgatta meg a gazdasági tárca illetékeseit. A törvény szükségességének indoklásakor elhangzott, hogy a gazdasági tárca engedélyezési és közigazgatási hivatala nem járult hozzá az egyik egyház importkérelméhez, mivel a hazugságvizsgáló berendezés a jogszabályok szerint titkosszolgálati eszköznek minősül. 

Erre mindenki felkapta a fejét. Az egyik képviselő azon kérdésére, hogy melyik egyházról van szó, csak azután válaszoltak a szaktárca képviselői, miután kérésükre a testület elnöke zárt ülést rendelt el. Itt hangzott el csak az érintett egyház neve. A zárt ülésen elhangzottak államtitoknak minősülnek, amit 15 évre titkosítottak. Annyit lehet tudni, hogy egy nem magyarországi alapítású kisegyház akart hazugságvizsgáló készülékeket. A Magyar Hirlap úgy tudja, hogy a szcientológiai egyház szeretett volna hazugságvizsgálókat importálni.

A tárgyalt törvénytervezetet egyébként 11 igen szavazat és az ellenzéki képviselők tartózkodása mellett találták általános vitára alkalmasnak. 