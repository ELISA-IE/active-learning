Gallup: Javult Gyurcsány megítélése

Gyurcsány Ferenc megítélése most először javult hivatalba lépése óta. Még így is többen gondolják azt a kormányfőről, hogy inkább rosszul, mint jól végzi a dolgát. A biztos szavazó pártválasztók körében a Fidesz tábora 51 százalékos, az MSZP 38, az SZDSZ 6 százalékos százalékos támogatottsággal rendelkezik - derül ki a Magyar Gallup Intézet májusi felméréséből.

A Magyar Gallup Intézet által szerdán közzétett felmérés szerint Gyurcsány Ferenc miniszterelnök tevékenységének megítélésében azok aránya, akik szerint inkább jól végzi a feladatát, hivatalba kerülése óta először növekedett. November óta szinten minden hónapban 33 százaléknyian értékelték pozitívan a kormányfő tevékenységét, májusban azonban a megkérdezettek 37 százaléka szimpatizált a miniszterelnökkel. Azok aránya, akik elégtelennek tartják miniszterelnöki tevékenységét, ennél 12 százalékkal magasabb - a teljes népesség 49 százaléka. A november óta minden hónapban növekvő elégedetlenek aránya most először nem növekedett tovább, az áprilisi 51 százalékoshoz képest két százalékkal csökkent ez a tábor. Az összes megkérdezettnek már csak 14 százaléka nem vállalkozik a miniszterelnök munkájának megítélésére.

A megkérdezettek többsége - 38 százaléka - úgy véli, Orbán Viktor a 2006-os választások után alkalmasabb lenne miniszterelnöknek, mint Gyurcsány Ferenc. A jelenlegi kormányfőt a válaszolók 31 százaléka tartotta jó választásnak. 15 százalék valaki mást nevezett meg, további 15 százaléknyian nem tudtak nevet említeni.

A felmérésből kiderült az is, hogy a Fidesz támogatóinak aránya a teljes lakosság körében változatlanul 31 százalék. Az MSZP 24 százalékon áll, az SZDSZ támogatóinak aránya 4, az MDF tábora 2 százalékos, a Munkáspárté a MIÉP-hez és a Centrumpárthoz hasonlóan 1 százalékos. A biztos szavazó pártválasztók körében az SZDSZ 6 százalékos, a Fidesz tábora 51 százalékos, az MSZP pedig 38 százalékos támogatottsággal rendelkezik.

A Magyar Gallup Intézet 2005 májusában 1012 felnőtt magyar állampolgárt kérdezett meg. A minta összetétele pontosan követi az ország felnőtt (18 éven felüli) lakosságának összetételét. Az ekkora mintához tartozó statisztikai mintavételi hiba nagysága a teljes mintára vonatkoztatva kisebb, mint +/- 3,2 százalék, a pártot választó biztos szavazókra vonatkoztatva pedig kisebb, mint +/- 5,4 százalék.