Egyre kevesebb a vezetékes vonal

A bekapcsolt fővonalak száma 15 ezerrel, 3 420 435-re csökkent idén szeptemberben - közölte a Nemzeti Hírközlési Hatóság. Az egy vonalra jutó kezdeményezett hívások átlagos időtartama ugyanakkor nőtt.

A Nemzeti Hírközlési Hatóság adatai szerint a 100 lakosra jutó fővonalszám az egy évvel korábbi 35,33-ról, valamint az augusztusi 34,08-ról 33,93-ra csökkent szeptember végére.

Az öt korábbi monopol szolgáltató, az Emitel Rt., a Hungarotel Rt., a Magyar Telekom Rt., a Monortel Rt., és az Invitel Rt. adatai alapján 2005 első kilenc hónapjában a vezetékes fővonalak száma 144 ezerrel, 12 hónap alatt pedig 148 ezerrel csökkent.

Szeptemberben az egy fővonalra jutó kezdeményezett hívások átlagos időtartama az augusztusi 191,8 percről 194,0 percre emelkedett, míg a kezdeményezett hívások átlagos hossza az előző havi 3,05 percről, 3,06 percre nőtt.

A bekapcsolt vonalak számával együtt a háztartások telefonellátottságának aránya is csökkent az augusztusi 68,6 százalékról, szeptember végére 68,2 százalékra. A mutató értéke az elmúlt negyedévben 1,2 százalékponttal csökkent.

Az ISDN fővonalak aránya az augusztus végi 16,51 százalékról 16,53 százalékra nőtt. Ezen a területen az elmúlt negyedévben 0,08 százalékpontos csökkenés történt, így az ISDN fővonalak száma több mint 12 ezerrel lett kevesebb.

A szélessávú internetes hozzáférések számát jelző xDSL (döntően ADSL) vonalszám szeptember végére, az egy hónappal korábbi 320 714-ről 332 703-re nőtt: ez az összes bekapcsolt fővonal 9,7 százaléka. Az érték az elmúlt negyedévben 35 000-el emelkedett. 

A Nemzeti Hírközlési Hatóság adatai szerint szeptemberben 7120 vonalat vittek másik szolgáltatóhoz. 2005 harmadik negyedévében 25 961, az év első kilenc hónapjában pedig összesen 50 649 földrajzi számot hordoztak Magyarországon.