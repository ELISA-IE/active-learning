Önkéntesek számolják a hajléktalanokat

Február elején három napig önkéntesek térképekkel járják a nagyvárosokat, hogy megszámolják a hajléktalanokat. A módszer nem új, New York-ban két éve ezrek mentek önkéntesként számolni. Az úgynevezett bejárásos regisztrációt korábban állatok számolására használták erdőkben. Az önkéntesnek a hajléktalan nemét és becsült korát, valamint pontos tartózkodási helyét kell feljegyeznie. 

Február 3-a és 6-a között megszámolják, hogy hány hajléktalan él a fővárosban és néhány vidéki nagyvárosban, ugyanis eddig csak becslésekre lehetett támaszkodni. A Menhely Alapítvány által szervezett akcióban önkéntesek térképekkel járják a városokat, és megpróbálnak minél pontosabb képet kapni a hajléktalanok helyzetéről. 

Gurály Zoltán, a Menhely Alapítvány munkatársa az [origo]-nak elmondta, hogy korábban is tettek kísérleteket a hajléktalanok számának felmérésére, de akkor csak a szálláshelyeken és a legismertebb közterületeken számoltak. Erről a módszerről 2000-ben hallottak, amikor Londonban regisztrálták így a hajléktalanokat. Amerikában is csináltak már ilyet, 2002-ben New York-ban ezrek mentek önkéntesként számolni. Az úgynevezett bejárásos regisztrációt korábban vadak számlálására használták erdőkben. "Bizonyos útvonalon, bizonyos ideig mentek, és megszámolták, hogy hány állattal találkoztak, ebből pedig következtettek, hogy mennyi él összesen az erdőben" - magyarázta Gurály Zoltán a módszer eredetét. 

"Tisztában vagyunk vele, hogy ez még mindig csak becslés, és azt sem gondoljuk, hogy ezzel közelebb kerülünk a hajléktalan-kérdés megoldásához" - fogalmazott a Menhely Alapítvány munkatársa. Az eddigieknél pontosabb eredményre elsősorban azért van szükségük, hogy a sajtónak és a különböző hatóságoknak, intézményeknek konkrétabb számokat tudjanak mondani. Másodsorban pedig azt remélik, hogy találnak olyanokat, akiknek segítségre van szükségük, és eddig nem tudtak róluk.

A számláláshoz itthon is önkéntesek jelentkezését várják. Egyelőre nem tudják, hogy hányan vállalkoznak majd a feladatra, az érdeklődőknek a XIII. kerületi Dózsa György út 152-ben lévő hajléktalanszállón kell jelentkezniük. Az önkéntesek egy útvonaltérkép segítségével járják majd a várost. A térképet egy városszociológus állította össze, 130 különböző körzetre osztva a Budapestet. Az önkéntesnek a hajléktalan nemét és becsült korát, valamint a pontos tartózkodási helyét kell feljegyeznie. De bejelentést interneten és telefonon bárki tehet. Ha a hajléktalan nem szeretné, hogy a hatóságok tudjanak a pontos tartózkodási helyéről, akkor kérését tiszteletben tartva, csak az adott utca vagy tér nevét jegyzik fel. Gurály Zoltán hozzátette, hogy az adatokat minden esetben védett módon kezelik. Budapesten kívül több vidéki nagyvárosban, például Miskolcon, Szegeden, Debrecenben és Székesfehérváron is terveznek számlálást.