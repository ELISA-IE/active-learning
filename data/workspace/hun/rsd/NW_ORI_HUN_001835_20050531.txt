Parlament elé viszi ehojavaslatát a kormány

Még a héten benyújtja a parlamentnek az egészségügyi hozzájárulás kiterjesztésével kapcsolatos törvényjavaslatot a kormány - írja a Világgazdaság. Az eredeti javaslatot módosították: mégsem terhelné adó az ingóságok eladásából származó nyereségeket, az ingatlanok bérbeadásánál pedig magas plafont húznának. Az SZDSZ azt szeretné, ha minden adózással kapcsolatos javaslatot egy csomagban tárgyalna meg a kormány - tudta meg a Népszabadság.

Egyelőre nem nyújtotta be a kormány az egészségügyi hozzájárulás (eho) kiterjesztéséről szóló javaslatot. A tervek szerint azonban már a héten az országgyűlés elé kerülhet a javaslat. A kormányzat finomított az eredeti törvényjavaslaton - írja a Világgazdaság. 

Az új, módosított javaslat szerint nem terhelné négy százalékos eho az ingóság-eladásokat. Az ingatlan bérbeadásból származó összeg plafonját feljebb emelnék. Ugyanakkor továbbra is kitartanak amellett, hogy az osztalékot, és a tőzsdén kívüli árfolyamnyereséget négy százalékos adó terhelje.

Veres János pénzügyminiszter szerint a cél továbbra is az, hogy azokat is bevonják az adózásba, akik jövedelmük nem bér alá eső része után nem fizetnek hozzájárulást. A Világgazdaság értesülése szerint a miniszter kedden egyeztet az SZDSZ-frakcióval, és az MSZP illetékes munkacsoportjával egyeztet az ügyben. A találkozón szó esik majd a jövő évi adójogszabály változtatásokról is.

AZ SZDSZ azt szeretné elérni, hogy minden adóterhet érintő javaslatot egy csomagban tárgyaljon meg a kormány - írja a Népszabadság. A PM a szerdai kormányülésre már teljes: a személyi jövedelemadózásra, az áfa-, valamint az iparűzési adózásra, a társadalombiztosítási rendszerre, és az ehóra vonatkozó javaslatcsomaggal érkezik.

A pártok nagyjából egységre jutottak a különböző adónemek egységes adókulcs alá vonásáról. Az azonban egyelőre nem tisztázott, hogy még a nyári szünet előtt az Országgyűlés elé kerül-e a javaslat. Változtatnak az adózás rendjéről szóló törvény is: januártól a munkaadóknak negyedéves bevallást kell készítenie a foglalkoztatással kapcsolatos kötelezettségeiről.