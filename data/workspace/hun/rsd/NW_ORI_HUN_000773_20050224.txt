Több lehet az éjszakai BKV-busz

Egy civil szervezet költségkímélő javaslata helyett saját tervet dolgoz ki a BKV az éjszakai közlekedés javítására. A BKV azután szánta el magát az átalakításra, hogy Demszky Gábor is a Városi és Elővárosi Közlekedési Egyesület javaslata mellé állt. A BKV készülő tervének magvalósítása 100 millióval többe kerülhet, míg a civileké 150 milliós megtakarítást jelentene.

A Városi és Elővárosi Közlekedési Egyesület (VEKE) a városüzemeltetési bizottsághoz benyújtott javaslata szerint "a jobb éjszakai közlekedés kevesebb pénzbe kerül". A BKV azonban egy másik stratégia kialakításába kezdett, amely javítaná a budapesti éjszakai közlekedést, de a járatok megszaporítása 100 millió forintos plusz költséggel járna. A javaslatot a BKV március végéig készíti el, amit azután a városüzemeltetési bizottságnak, majd a Fővárosi Közgyűlésnek is jóvá kell hagynia. 

A VEKE javaslatának lényege, hogy a minden éjszaka 4000 kilométert üresen közlekedő mintegy 110 autóbuszt bevonják az éjszakai utasszállításba. Ezek a szolgálati járatok jelenleg a buszvezetőket viszik haza, utasokat nem szállítanak. A javaslat szerint a szolgálati járatokat összevonnák az éjszakai járatokkal, így több lenne az éjszakai busz azzal együtt, hogy 39 járművel kevesebbre lenne szükség. Ez a VEKE számításai szerint 150 millió forinttal olcsóbb, mint az eddigi rendszer fenntartása. 

Horváth János, a VEKE elnöke szerint azért nem érkezett válasz a javaslatukra, mert "a BKV túl nagy és lassú reagálású cég ahhoz, hogy külsős szakértők belszólhassanak" a működésébe. Horváth szerint a városüzemeltetési bizottság várhatóan a BKV tervét hagyja majd jóvá. A BKV-javaslat nem csak a szolgálati járatokat vonná be az utasszállításba, hanem több új járatot indítana, így vonná be a jelenleg kieső területeket a közlekedésbe. Ennek keretében a fővárost átlósan, több irányba szelnék át a buszok útvonalai, így többnyire átszállás nélkül lehetne utazni éjszaka. 

"A szolgálati járatok sofőrjei nem nagyon örülnének, ha ezentúl utasokat is kellene szállítaniuk" - mondta Horváth János. Szerinte ez az oka, hogy a BKV más módszerrel javítaná a közlekedést, és ezért még a többletköltségeket is vállalják. 

Jelenleg mindössze tizennyolc éjszakai BKV-járat van, a főváros nagy területeire nem tudnak eljutni az utasok, és a működő járatok is nagyon zsúfoltak. A problémák megoldását Demszky Gábor főpolgármester is fontosnak tartja, mert nemrég kijelentette: támogatja a VEKE javaslatát.