Gyógyszertörvény: alkotmányos aggályok

Csak november elsejétől hatályos az új gyógyszertörvény, ám várhatóan már ma beterjesztik az első módosító indítványt. Alkotmányossági aggályokat vet föl ugyanis, hogy az állam semmilyen felelősséget nem vállal a készítményekért.

A november elsejével hatályba lépett gyógyszertörvény értelmében az állam helyett a gyártót terheli a felelősség a gyógyszer alkalmazása során esetleg fellépő nem várt mellékhatás vagy egészségkárosodás nyomán. Akkor is, ha a gyártó bebizonyítja, hogy a forgalomba hozatalkor a tudomány és a technika akkori színvonala szerint nem volt felismerhető a hiba - írja a Napi Gazdaság. 

Szakértők szerint ez elsősorban a kötelező védőoltások miatt lehet aggályos, hiszen eddig a vakcinák okozta károsodás esetén az állam fizette a kártérítést. 

Lenkovics Barnabás ombudsman több fórumon is azt nyilatkozta, hogy ha az állam kötelezővé teszi a védőoltásokat, akkor az esetleges károkért is vállalnia kell a felelősséget. 

Az ombudsman ugyan még nem kereste föl ez ügyben az egészségügyi bizottságot, ám az említett részt mi is aggályosnak tartjuk - mondta Schvarcz Tibor, a parlament egészségügyi bizottságának elnöke. Emiatt ma módosító indítványt dolgoznak ki és Schvarcz szerint a változtatásban a szaktárca is partner. 

A gyógyszertörvényt elsősorban az uniós jogharmonizáció miatt kellett megalkotni, de a problémás rész nem uniós követelmény, ráadásul a változással a gyártók sem értettek egyet. 

Székely Krisztina, az Innovatív Gyógyszergyártók Egyesületének elnöke korábban elmondta: abban az esetben, ha egy gyártó jogutód nélkül vonult ki a magyar piacról, korábban az állam magára vállalta az esetleges kártérítést, most azonban ez a biztosíték megszűnt. Igaz, kicsi az esélye, hogy az utóbbira szükség lenne, mivel gyógyszerek okozta nem várt mellékhatások vagy egészségkárosodás miatt még nem indítottak pert Magyarországon.