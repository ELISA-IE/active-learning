Ingyenreklámnak használták a cunamis adakozást

Az összesen 146 milliós felajánlásból, amit a Magyar Televízión keresztül tehettek cégek és magánszemélyek, egyelőre csak a harmada, körülbelül 45 millió forint érkezett meg. Korábbi hasonló akciók tapasztalata szerint sok cég csak reklámlehetőséget lát a televíziós szereplésben, pénzt valójában nem akar adni. A befolyt összegek sorsáról általában a segélyszervezetek döntenek.

Több mint 146 millió forintot ajánlottak fel cégek és magánszemélyek a Magyar Televízió akciójában a szökőár sújtotta területek lakóinak, egyelőre azonban csak a felajánlás harmada, körülbelül 45 millió forint érkezett meg. Az összeget eredetileg a Vöröskereszt kezelte, de több segélyszervezettel együtt rendelkeznek majd róla. "Hasonló akciók tapasztalatai alapján nem is számítunk többre, mint a felajánlások 50-60 százalékára" - mondta az [origo]-nak Kató Ernő, a Magyar Vöröskereszt főtitkárhelyettese, aki hozzátette: még nem telt el sok idő a televízió akciója óta - január 6. és 11. között lehetett telefonos felajánlásokat tenni -, és abban bíznak, hogy sokan majd a februári fizetésükből adják fel az odaígért összeget. Ugyanakkor azt is hozzátette: sok cég csak a reklámlehetőség miatt tesz ajánlatot, "megfuttatja a nevét a tv-képernyőn", de valójában pénzt nem akar adni. 

Egyelőre nem tudni, hogy pontosan mire fordítják a televízión keresztül beérkező pénzt, erről majd több segélyszervezettel együtt dönt a Magyar Vöröskereszt. Az egyéb, eddig beérkezett felajánlásokból négy segélyszállítmányt juttattak el Indonéziába, Aceh tartományba. A szállítmányokban sátrak, takarók, gyógyszerek, kórházi felszerelések, valamint kétezer mobiltelefon is volt. A készülékeket helyi orvosok, tanárok és olyan tisztségviselők kapják, akiknek szerepük lesz az újjáépítésben. A négy szállítmány értéke 128 millió forint volt. Ezenfelül jelenleg is úton van egy szállítmány, hét segélyszállítmányt pedig most készítenek elő. A Magyar Vöröskereszt számláira eddig összesen 379 millió forint érkezett - a televíziós felajánlások ebben nincsenek benne. A telefontársaságok akcióiból szintén további 120 millió forintra számítanak. 

"Van olyan felajánló, aki a teljes projekt leírását szeretné megkapni, de sokan teljesen ránk bízzák az összeg elköltését" - mondta a Magyar Vöröskereszt munkatársa. A szervezethez befolyt összegekből a tervek szerint gyerekkórház épül Indonéziában, Srí Lankán pedig valószínűleg árvaház létesülne.  

A szökőár sújtotta vidék megsegítésére számtalan cég és önkormányzat gyűjtött pénzt, ezeket valamelyik segélyszervezethez juttatják el. Az egyik áruházlánc például egy teljes hétvégi forgalmának a 10 százalékát ajánlotta fel - az összegyűjt közel 10 millió forintot nem pénzben adják oda, hanem ilyen értékben küldenek náluk kapható eszközöket, például vízpumpákat és fúrógépeket, melyeket az újjáépítésnél tudnak hasznosítani.

Sok céges és önkormányzati felajánlás érkezik a Baptista Szeretetszolgálathoz is, a szervezet munkatársa szerint az adakozási kedv nem csökkent az utóbbi napokban sem. Eddig 11 ezer főnél is többen fordultak hozzájuk, hogy felajánlást tegyenek. Népszerű a "fogadj örökbe!" programjuk, mert sokan szeretik tudni, hogy pontosan mire költik a pénzüket, ebben az esetben pedig egyértelmű, hogy a havi háromezer forintot egy gyerek étkeztetésére és alapellátására fordítják.