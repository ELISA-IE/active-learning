Szürke kardigánnal díjazzák a rossz politológusokat

Április 1-jén osztják ki a politológusi szakma citromdíját, a szürke kardigán díjat. Ezt az a politológus nyerheti el, akinek az adott évben valamelyik nyilatkozatában alapvető tárgyi tévedés volt, vagy például olyan jóslattal élt, ami később nem teljesedett be. A nyertes egy szürke, műszálas, gépi kötéses kardigánt kap. A díjra nyolc neves politológust jelöltek.

Fricz Tamás, Andor László, Ágh Attila, Hegedűs István, Lengyel László, Kéri László, Csizmadia Ervin vagy Török Gábor közül kerülhet ki az év legrosszabb politológusa. A szakma ugyanis idén először, április 1-jén osztja ki a szürke kardigán díjat - a politológusi szakma citromdíját - annak a szakembernek, akit a többség az év legrosszabbjának tart.

 

A Politológus Védegylet által létrehozott díj kritériuma, hogy a nyertes valamelyik nyilatkozatában alapvető tárgyi tévedéssel éljen, nyíltan elfogult legyen valamelyik párt iránt, ellentmondjon önmagának, jósoljon valamit, ami később nem teljesül be, módszertani vagy más szakmai hibát kövessen el.

 

Fricz Tamást például többek között azért a Magyar Nemzetben megjelent cikkéből származó mondatáért jelölték, miszerint "az 1998. májusi választások után hatalomra került, Orbán Viktor által vezetett kormány időszaka a remény éveit jelentette számomra". Kéri László önmagának mondott ellent, amikor egy írásán belül először azt mondta: "nem is arra való a politikatudomány, hogy a közeljövőt találgassa", majd pár mondattal lejjebb azt írta: "Választásokhoz közeledve nincs mese, nem lehet elbújni annak rendszeres bevallása elől, mit tartunk a legvalószínűbben bekövetkező fejleménynek." A legtöbb versenyeztetett idézet Csizmadia Ervintől származik, aki többek között azt írta: a politikának és a demokráciának nincs a tömegdemokráciából levezethető 'amije'". Török Gábor pedig azért került be a jelöltek közé, mert a 2004-es EP-választás kapcsán azt jósolta, hogy "nehezen elképzelhető, hogy a magyar választók több mint fele otthon maradjon a voksolás napján". A valóság ugyanakkor az volt, hogy csak a választók 38,5 százaléka ment el szavazni.

 

A szavazáson bárki részt vehet. Csütörtökig közel 1500 szavazat érkezett. Elsősorban a tévében gyakran szereplő politológusokra szavaztak az emberek - mondta az [origo]-nak az egyik szervező. A nyertes politológus egy XL-es méretű, szürke, gépi kötött, gombos, műszálas kardigánt kap.