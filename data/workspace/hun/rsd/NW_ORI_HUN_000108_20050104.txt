Közlekedési káosz a téli kiárusítás miatt

Hatalmas közlekedési dugók és tömegjelenetek alakultak ki Csehországban és Szlovákiában, mivel egy áruházlánc hatalmas, több esetben 95 százalékos árengedményekkel csábította a vevőket - írja a Népszabadság. 

Az évszázad kiárusítását hirdette meg csehországi és szlovákiai bevásárlóközpontjaiban a Carefour áruházlánc. A boltok több esetben 95 százalékos árengedménnyel csábították a vevőket, akik nem is tudtak ennek ellenállni.  A hatalmas vásárolói roham számos cseh és szlovák városban okozott közlekedési dugókat és tömegjeleneteket - írja a Népszabadság. 

A lap szerint Prágában már éjféltől sorba álltak a vevők, majd a kilométeres kocsisorok hatalmas dugót okoztak a Teplice és a német határ fele vezető úton. Több közúti baleset is történt. Rendőröknek kellett közbelépniük az észak-morvaországi Ostraván, ahol amiatt estek egymásnak az emberek, hogy többen egyszerre három-négy bevásárlókocsival indultak vásárolni.  

Kassán betörték az áruház bejárati ajtajának üvegét, többen könnyebben megsérültek, illetve elájultak a hatalmas tülekedésben. A pozsonyi Pólus Központ előtt kialakuló többezres tömeg és a sok száz veszteglő autó miatt délig teljesen megbénult a szlovák főváros. 

Az emberek hamar elkapkodták a hatezer helyett 299 koronáét kínált digitális fényképezőgépeket, a tízezer helyett kétezerért árult DVD-s házimozikat, vagy a 300-400 koronáért megvehető jó minőségű téli cipőket. Volt azonban még gyermekmelegítő húsz koronáért (százhúsz forint), téli pulóver két-háromszáz koronáért. A szokásosnál jóval kedvezőbb áron kínálták a brojlercsirkét, az üdítőket, az ásványvizeket és mosóporokat. 

A vásárlói roham csak estére csitult, addigra ugyanis kiürültek a polcok. Az áruházlánc szóvivője azonban közölte, keddre újra feltöltik a boltokat - írja a Népszabadság.