Kötelezővé tennék az emelt szintű érettségit

A Magyar Rektori Konferencia elnöke szerint az egyetemek vezetői egyet értenek azzal, hogy tegyék kötelezővé az emelt szintű érettségit. Ha az egyetemek szeptemberben megszavazzák az elképzelést, akkor 2007-től csak emelt szintű vizsgával lehet majd továbbtanulni - írja a Népszabadság.

Az eredeti elképzelések szerint csak az emelt szintű érettségivel lehetett volna bejutni a felsőoktatási intézményekbe, azonban az egyetemek és főiskolák 2003-ban úgy döntöttek, hogy nem kérik mindenhol a nehezített vizsgát. Így idén csak a nyelvszakokon volt kötelező az emelt szint.

A gyakorlatban azonban egyszerű érettségivel szinte nem lehetett bejutni egyetlen egyetemre, főiskolára sem. Ezért a felsőoktatási intézmények vezetői feltehetően javasolják majd, hogy ezentúl csak emelt szintű érettségivel lehessen továbbtanulni - mondta a Népszabadságnak Klinghammer István, az ELTE rektora, a Magyar Rektori Konferencia elnöke, miután tíz egyetem vezetőjével konzultált.

Jövőre még az idei rendszer lesz érvényben, azaz csak a nyelvszakokon lesz kötelező az emelt szint. Ha azonban a rektorok szeptemberben megszavazzák a szigorítást, akkor 2007-től már csak emelt szintű érettségivel lehet jelentkezni egyetemre és főiskolára.