Halottak tucatjait hagyta maga után az "Elefánt"

Előbb heves széllel és tengerárral ostromolta a Kínához tartozó Hainan és Vietnam partjait, majd esőt és áradásokat hozott Vietnamba, Laoszba és Thaiföldre a Damrey tájfun. Hainanon 16, Vietnamban 5, Thaiföldön 4 ember vesztette életét a vihar miatt. Vietnamban több mint 180 ezer hektár rizsföld került víz alá.

Több tucat ember életét oltotta ki az Ázsia déli részére lecsapó a Damrey tájfun. A Fülöp-szigeteken, a Kínához tartozó Hainan-szigeten, majd Vietnamban, Laoszban és Thaiföldön tomboló vihar főleg esőzéseket okozott.

Vietnamban - eddig példa nélküli intézkedésként - több mint 300 ezer embert telepítettek ki a forgószél útjából. Az országban hosszú évek óta nem pusztított ilyen erősségű tájfun. A vihar heves áradásokat okozott, és sok helyen tönkretette az elektromos szolgáltatást az észak-vietnami Thanh Noa és Nam Dinh tartományokban. A khmer nyelven elefántot jelentő Damrey által okozott károk mértéke ugyanakkor egyelőre nem ismert.

Hainan szigetén 16, Vietnamban 5 ember éltét oltotta ki a fákat, házakat villanypóznákat kidöntő szél. Vietnami sajtójelentések szerint 180 ezer hektár rizsföldet öntött el a vihar keltette, egész gátrendszereket elmosó áradás. A tájfun kedden 4,5 méteres hullámokkal ostromolta a vietnami partokat.

Szerdára a Damrey heves esőket hozott a vietnami, a laoszi és a thaiföldi hegyvidékre. Vietnamban 22 embert sodortak el villámgyorsan keletkező áradások, Thaiföldön négyen haltak meg ezekben, ráadásul egy víztározó megrongálódott gátja miatt az északi nagyváros, Chiang Mai is veszélybe került. A települést szerdán várhatóan elönti a víz.

A Kínához tartozó Hainan-sziget hatóságai szerint évtizedek óta nem pusztított hasonló erejű vihar a térségben. Itt 1,2 milliárd dollárra becsülik a károkat, számos ház összedőlt, és ugyancsak sok helyen nincs áram. Komoly károkat szenvedett a mezőgazdaság is, rizsföldek, gumifa- és banánültetvények sokasága pusztult el a közel 200 kilométer/órás szelekkel érkező viharban.

A Damrey a múlt héten - még trópusi viharként - heves esőkkel borította be a Fülöp-szigeteket - itt 18-an haltak meg az áradások következtében.