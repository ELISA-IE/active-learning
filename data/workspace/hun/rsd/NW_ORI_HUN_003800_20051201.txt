Az APEH szedheti a BKV pótdíját

A BKV is közvetlenül a bliccelők számlájáról emelné le a pótdíjat. A parkolási társaságok néhány hónapja már az APEH segítségével szedik a pótdíjat - ezt a módszert vezetné be most a BKV Rt. is. A társaság évente mintegy négymilliárd forint pótdíjat vet ki, ennek azonban csak a felét tudja pereskedés nélkül beszedni - tudta meg az RTL klub híradója.

Az APEH segítségével gyűjtené be a beszedhetetlen pótdíjat a BKV Rt - tudta meg az RTL Klub híradója. A parkolási társaságok már sikeresen alkalmazzák ezt a módszert. A be nem fizetett összeget az adóhatóság vonhatja le a bliccelő munkabéréből, vagy számlájáról. 

A Legfelsőbb Bíróság döntése ezt önkormányzati tulajdonú társaságok számára teszi lehetővé. "Ez egy új lehetőség, a parkolócégek is tapogatóznak, velük is felvesszük a kapcsolatot, és minden lehetőséggel élni akarunk. Nem az utasokat zaklatni, csak a jogos követelésünket behajtani" - nyilatkozta a híradónak Menyhért László, a BKV vezérigazgató-helyettese.

A BKV Rt. évente négymilliárd forint pótdíjat vet ki a nem fizető utasokra. Az összegnek azonban csak a felét fizetik ki az utasok, a többiért pereskednie kell a vállalatnak. A BKV jövőre jelentősen emeli a bírságok összegét. A helyszíni bírságét 25, a harminc napon belül fizetett pótdíjét csaknem tíz százalékkal.