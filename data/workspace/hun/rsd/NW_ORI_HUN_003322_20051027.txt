Csőhidat és bringasztrádát képzelnek a jövő Budapestjére

A Dunán átvezető gyalogos csőhidat, a bringasztrádát, a "dokkolót" és a vándorkápolna-hajót díjazták leginkább a Szeretem Budapestet Mozgalom júliusban kiírt pályázatán - írja a Népszabadság. 

Eredményt hirdettek a Szeretem Budapestet Mozgalom júliusban kiírt pályázatán. A pályázóknak ki kellett találniuk Budapestet, hogy egy jobb, izgalmasabb, XXI. századi várossá válhasson. A zsűri több száz pályamű közül válogathatott - írja a Népszabadság. 

A győztes tervek között szerepelt egy három, négy méter átmérőjű csőből álló gyaloghíd ötlete a Vigadó tér és a Várkert Bazár között, illetve a bringasztráda, amely egy többsávos bicikliút, előre jelzett lehajtókkal, szmogfigyelő rendszerrel, "H2O pihenőkkel". Nyertes ötlet volt még a dokkolónak nevezett menetrendszerinti közlekedési eszköz, amely a Dunán közlekedő katamaránszerű kabinokat jelentene. Más kategóriában a vándorkápolna-hajó ötlete győzött, a "zarándokló zarándokhelyet" hajóroncsokból hegesztenék össze. 

Az első tíz pályamunka között van autókat szállító rakparti futószalag, Citadellára vezető kábelvasút a Margit-sziget elé épített mesterséges szigettel, Duna medréhez feszített fóliabevonatú félgömbök, drótkötélpálya a Közraktárakat és a Nemzeti Színház között, és kilátó a Margit híd középső pillérjén - írja a Népszabadság. 