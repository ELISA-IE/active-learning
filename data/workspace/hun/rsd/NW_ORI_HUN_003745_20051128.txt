Nem igazodik ki az ombudsman a szcientológusokon

Hiába indított vizsgálatot az adatvédelmi biztos a Magyarországi Szcientológiai Egyház adatkezelésével kapcsolatban, az egyház ellentmondó nyilatkozatai miatt nem sikerült eredményre jutnia. Egy bejelentő arra panaszkodott, hogy munkahelyén kötelezővé tették a Szcientológiai Egyház elveinek követését és személyes adatokat gyűjtöttek az alkalmazottakról, például tudni akarták a szexuális partnereinek a nevét is.

Nem sikerült tisztázni a Magyarországi Szcientológiai Egyház adatkezelésével kapcsolatos aggályokat, mivel annak két testülete egymásnak ellentmondó adatokat közölt az adatvédelmi biztossal - áll Péterfalvi Attila adatvédelmi biztos hivatalának közleményben. 

Az ombudsman egy olyan állampolgári beadvány alapján járt el, amely szerint a bejelentő munkahelyén kötelezővé tették a Szcientológiai Egyház elveinek követését, és olyan dokumentumokat, kérdőíveket kellett kitöltenie, amelyekben személyes adatokat kellett megadnia önmagáról és másokról. A kérdőívben kérdések szerepeltek például az illető szexuális szokásaival kapcsolatban, még a partnerek nevét is tudni akarták.

Az egyház elnöke és pécsi missziója egymásnak ellentmondóan nyilatkozott arról az adatvédelmi biztosnak, hogy a - hozzá eljuttatott - "önéletrajzi kérdések áttekintés" címet viselő dokumentum milyen kapcsolatban áll az egyházzal, új tagok belépésekor használják-e azt. Az egyház egyik vezetője tagadta, másik pedig elismerte, hogy közük van a kérdőívhez, így az ombudsmannak nem sikerült tisztáznia ezt a kérdést. Az egyik televíziónak adott nyilatkozatban ugyanis vasárnap elismerte az egyház egyik képviselője, hogy használják a kérdőívet, de állítása szerint csak az egyház szerzeteseihez való csatlakozáskor kell kitölteni. 

A személyes adataival mindenki saját maga rendelkezhet, ha valaki úgy dönt, hogy ennyire személyes kérdésekre is akar válaszolni, akkor válaszolhat rá, de az adatok bekérőjének tájékoztatni kell az illetőt, hogy az adatokat ki kezeli majd, illetve az adatok közlője bármikor kérheti adatainak törlését - mondta az [origo]-nak Péterfalvi Attila. 

Az ombudsman hozzátette: "Az egyházzal vagy annak bármely szervével kapcsolatba kerülő személy kizárólag csak saját adataival rendelkezhet. Ha valaki úgy adja át más személy személyes adatait az egyháznak vagy bármely szervének, hogy ahhoz előzetesen nem szerzi be az érintett személyek hozzájárulását, ezért polgári, illetve akár büntetőjogi felelősséggel is tartozik."

Péterfalvi Attila azzal kapcsolatban nem vizsgálódott, hogy a beadványozó munkahelyén valóban kötelezővé teszik-e az Szcientológiai Egyház elveinek követését, mert a beadvány írója azt nem közölte, hogy hol dolgozik - tudtuk meg az ombudsmantól.