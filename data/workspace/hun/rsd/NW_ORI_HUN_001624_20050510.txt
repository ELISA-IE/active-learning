Falfirkákat akarnak a berlini holokauszt-emlékműre

2711 sötétszürke kőtömb emlékeztet Berlin központjában a náci koncentrációs táborok zsidó áldozataira. A sokat vitatott monumentális alkotást kedden adják át hivatalosan.

Kedden adják át hivatalosan a berlini holokauszt-emlékművet. A monumentális műalkotás tulajdonképpen 2711 mértani alakzatba rendezett kőtömb, amelyek egy 2000 négyzetméteres területet foglalnak el.

A Peter Eisenman amerikai építész által megálmodott emlékmű befejezése éveken keresztül húzódott, mivel sokan vitatták helyét, kinézetét és üzenetét. Az első koncepciót még Helmut Kohl kancellár vétózta meg, majd egy II. világháborús náci bunkert - Hitler egykori menedékét - találtak a helyén, végül az is hátráltatta az építkezést, hogy a kivitelező vállalatok egyikéről kiderült: annak idején mérges gázt szállított a koncentrációs táborokba. A kérdéses cég végül azért nem kapott megbízást a tömbök graffititaszító anyaggal való bevonására, mert az építész úgy vélte, a ráfestésekkel csak kiteljesedhet a mű.

A legnagyobb késést azonban - a BBC Newsnak nyilatkozó egyik szervező szerint - az általa hordozott üzenet okozta: sokan a nemzeti szégyen emlékművének tartják. Más kritikusok szerint a mű túlságosan nagy, túlságosan dagályos és túlságosan elvont. Megint mások azt nehezményezik, hogy csak a holokauszt zsidó áldozatainak állít emléket.

A két futballpályányi területet elfoglaló emlékmű Berlin központjában helyezkedik el, a Brandenburgi kapu és a Reichstag közelében. Kívülről a sötétszürke kőtömbök enyhe hullámot formáznak, közéjük lépve azonban a bizonytalanság és a tájékozódás elvesztésének érzése fogja el a látogatót. Ez volt az építész célja is, amivel a koncentrációs táborokba zárt emberek érzéseit igyekezett tolmácsolni - írja a CNN.