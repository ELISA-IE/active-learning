Felfüggesztik a meghirdetett Volán-sztrájkot

A Közúti Közlekedési Szakszervezet felfüggeszti a hétfőre meghirdetett Volán-sztrájkot - erről a rendkívüli elnökségi ülésen döntöttek, miután ígéretet kaptak a munkáltatótól a korábban javasoltnál nagyobb mértékű béremelésre. A tárgyalások a jövő héten folytatódnak majd.

"Addig, amíg konstruktív tárgyalásokat tudunk folytatni, nem fogunk sztrájkolni" - mondta a szakszervezet elnöke, Inokai Géza az [origo]-nak, aki hangsúlyozta, hogy csak felfüggesztették a szrtájkot nem lemondták. Erre csak a megállapodáskor kerülhet ugyanis sor - indokolta.

"Szombaton, nem sokkal a rendkívüli elnökség kezdete előtt kaptunk egy olyan ajánlatot a munkáltatótól, amely elmozdulást jelent a korábbi, szinte már bebetonozott javaslatától" - mondta Inokai Géza, aki azonban a tárgyalások sikeressége érdekében nem árult el részleteket az ajánlatról. A munkáltató eredetileg 6 százalékos béremelést, ezen felül 2 ezer forint béren kívüli jutattást ígért.

A munkaadókat képviselő KKVSz közleményben fejezte ki örömét a sztrájkfelhívás felfüggesztése miatt. "Így a munkaadói érdekképviselet elsődleges célja, azaz az utazó közönség folyamatos és zavartalan kiszolgálása nem szenved csorbát" - áll a közleményben. A KKVSz szerint egyértelmű bizonyságot nyert, hogy a sztrájk meghirdetése korai és indokolatlan volt. A munkaadói szervezet meggyőződésének adott hangot, hogy a problémákat tárgyalásos úton kell rendezni.

A tárgyalások jövő héten folytatódnak, hétfőn pedig biztos járni fognak a távolsági buszok.