Európa is fittyet hány a felmelegedésre

A legtöbb európai ország szinte esélytelen arra, hogy teljesítse az üvegházhatást okozó gázok Kiotói Jegyzőkönyvben vállalt csökkentését - derül ki egy kutatócsoport jelentéséből. Az európai országok korábban többször bírálták az USA-t, amiért nem írta alá a jegyzőkönyvet, a kutatók szerint azonban Európa sem törődik a környezetvédelmi elvekkel.

Az európai országok kétharmadának esélye sincs arra, hogy teljesítse az üvegházhatást növelő gázok kibocsátásának csökkentését szabályozó Kiotói Jegyzőkönyvet, hacsak nem tesznek azonnal sürgős lépéseket ennek érdekében - állapította meg a brit Institute for Public Policy Research (IPPR) kutatóintézet.

A problémás országok közé tartozik Írország, Olaszország, Spanyolország, Franciaország, Németország és Görögország is. A kutatók szerint kizárólag Svédország és Nagy-Britannia tett eddig megfelelő lépéseket a kiotói normák teljesítéséhez - írja a BBC. Az IPPR igazgatója szerint "lassan eljutunk arra pontra, ahonnan már nincs visszaút".

A kiotói egyezményt aláíról európai államok azt vállalták, hogy 2008-ra 8 százalékkal az 1990-es szint alá szorítják az üvegházhatással összefüggésbe hozott gázok kibocsátását. Az egyezmény léte azonban eleve kérdéses, mivel a legnagyobb károsanyag kibocsátó, az USA nem csatlakozott az egyezményhez. Novemberben pedig már az EU környezetvédelmi hivatala is visszakozott és felvetette: elképzelhető, hogy a 8 helyett csak 2,5 százalékkal szorítják vissza a kibocsátást és nem is 2008-ra, csak 2012.