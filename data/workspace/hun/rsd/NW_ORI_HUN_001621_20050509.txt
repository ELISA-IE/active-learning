Túszul ejtettek egy japánt Irakban

Az Ansar al-Sunna csoport Irakban elrabolt egy japán állampolgárt, egy ciprusi cég alkalmazottját. Macsimura Nobutaka japán külügyminiszter megerősítette a Kyodo hírügynökség információját.

Irakban ismét elraboltak egy nyugati állampolgárt, ezúttal egy ciprusi biztonsági cég, japán munkatársát. Az Ansar al-Sunna nevű iraki fegyveres szervezet az internetes üzenete szerint a férfit Irak nyugati részén, heves harcok után fogták el, miután súlyosan megsebesítették.

A weboldalon láthatóak a férfi személyét igazoló dokumentumok másolata, melyek szerint a túsz a negyvennégy éves Akihito Szaito. Az irományokból az is kitűnik, hogy a férfi fegyveres testőrként állt a cég szolgálatában.

Japán több mint egy éve hatszáz katonát küldött Irakba kizárólag humanitárius feladatok elvégzésére a síiták lakta Szamava városban, 250 kilométerre Bagdadtól. A környék eddig harcoktól, merényletektől mentes volt.

Az iraki háború kitörése, 2003 márciusa óta az országban öt japán állampolgárt gyilkoltak meg. 2003 novemberében két diplomatát lőttek le Tikritben, 2004 májusában Bagdadban lesből lőttek le két újságírót tolmácsukkal együtt, októberben egy turistát raboltak el és fejeztek le iraki terroristák.

Az Ansar al-Sunna csoport amely nem titkolja kötődését az al-Kaidához eddig több nyugati állampolgárt rabolt el, főként olyanokat, amelyek az amerikaiakkal működtek valamilyen formában együtt. A csoport többször az interneten tette közzé túszai kivégzését.