Szövetkeztek a vezető bortermelők

Szövetséget alapítottak Magyarország vezető bortermelői. A Magyar Független Szőlő és Bortermelők országos szövetségének létrehozását a "borászelit" szervezete a Pannon Bormíves Céh kezdeményezte - írja a Világgazdaság. Az új szervezetnek elsősorban a bormarketingben szánnak jelentős szerepet.

Szövetséget hoztak létre vezető magyar bortermelők. A Magyar Független Szőlő és Bortermelők Országos Szövetsége jelenleg hetven tagot számlál, elnöke Jásdi István csopaki borász. Heimann Zoltán Elnökségi tag a Világgazdaságnak elmondta: a szervezet birtokmérettől függetlenül képvisel bárkit, aki elkötelezett a minőségi bortermelés mellett.

Többek közt a sajátos hazai bormarketing-helyzet vezetett a szövetség megalakításához. A magyarországi borászok külön-külön sokkal erősebb marketingtevékenységet folytatnak, mint együtt. Ráadásul a bortermelők ezen rétegét a rendszerváltás óta senki sem képviselte. A szövetség áprilisban csatlakozik majd a francia alapítású Független Szőlő- és bortermelők Európai Szövetségéhez - ebben a szervezetben Franciaország mellett Portugália, Svájc és Luxemburg vesz részt.

A szövetséget regionális alapon hozták létre, azonban van néhány borvidék, amely egyelőre nem képviselteti magát: ilyen például az Észak-Dunántúl. A szövetségen belül munkacsoportok foglalkoznak az egyes problémákkal. Az első a törvénymódosításoknál vesz részt a szakmai munkában, a második a marketingterveket készíti el, a harmadik pedig szakmai kérdésekkel foglalkozna - tartaná a kapcsolatot az egyetemekkel és kutatóintézetekkel is.

Lehetséges, hogy a szövetség részt vesz majd a Magyar Bormarketing Kht. megalakításában is, noha a szervezet egyes tagjait ebben a folyamatban a Pannon Bormíves Céh képviselte. Jásdi István szerint a szövetség - amennyiben részt vállal az alapításban - pragmatikus álláspontot képvisel majd a Bormarketing Kht.-ben.