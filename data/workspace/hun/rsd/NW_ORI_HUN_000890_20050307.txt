Szerdáig kell iparűzésiadó-előleget fizetni

Március 15-ig kell a vállalkozásoknak a helyi iparűzési adó előlegének első részletét megfizetniük. A nemzeti ünnep miatt szerdáig lehet a kötelezettséget pótlékmentesen teljesíteni.

A vállalkozókat a helyi iparűzési adó tekintetében előlegfizetési kötelezettség terheli.Az önkormányzati adóhatóság az előleg összegét - az éves adóbevallás, illetve a várható adó bejelentése alapján - fizetési meghagyásban közlik az adóalanyokkal. Az adóelőleg összege megegyezik az előző évi adó összegével. A fizetési meghagyásban megállapított előleget két részletben, március 15-éig, illetve szeptember 15-éig kell megfizetni. A helyi iparűzési adó előlegét - az egyszeres könyvvezetésre kötelezett kivételével - december 20. napjáig kell a várható adó összegére feltölteni. 

Nem kell adóelőleget fizetnie az előtársaságnak, valamint az adóköteles tevékenységet jogelőd nélkül kezdő vállalkozónak az adókötelezettség keletkezésének adóévében. Előlegfizetési kötelezettsége van ellenben a már működő, de az adott önkormányzat illetékességi területén első ízben tevékenységet kezdő vállalkozóra.

A tavaly elfogadott adómódosítások értelmében azok a vállalkozások is kötelesek iparűzési adóelőleget kell fizetni, akik az előző adóévben adómentesek voltak. Amennyiben a következő adóévre már nem vonatkozik a mentesség vagy kedvezmény, ezeknek a vállalkozások nemcsak iparűzési adót, hanem már adóelőleget is fizetniük kell. A korábbi szabályok szerint az adóelőleg ilyen esetben nulla forint, vagy a kedvezménnyel csökkentett előző évi adóösszeg volt. A vállalkozó a megfizetett adóelőleg és az adóévre megállapított tényleges adó különbözetét a következő év május 31-éig köteles megfizetni, illetőleg ettől az időponttól igényelheti vissza. 

Kedvező változás az idei évben, hogy a társasági adó alapjából az iparűzési adó 50 százaléka levonhatóvá vált. Újdonság a foglalkoztatás bővítését szolgáló adókedvezmény bevezetése. Amennyiben az adóévben növekszik az adóalany által foglalkoztatottak éves átlagos létszáma, minden egyes alkalmazott után adólap-mentességre jogosult. Az iparűzési adóalap egy új foglalkoztatott után 1 millió forinttal csökkenthető, ezt az adóévről szóló iparűzési adóbevallásban lehet érvényesíteni. Az új - jogelőd nélkül létrejövő - vállalkozás esetén a kezdő évben az általa foglalkoztatott létszám után jár az adóalap-mentesség, átalakulással létrejövő vállalkozásnál pedig a jogelőd vállalkozó statisztikai létszáma a kiindulópont. Az adóalap-mentességet a 2005-ös iparűzési adóbevallásban lehet majd igénybe venni. Amennyiben az adómentességre jogosító adóévet követő évben legalább 5 százalékkal csökken a foglalkoztatottak száma, az igénybe vett kedvezményt teljes egészében vissza kell fizetni, azaz ezzel az összeggel az adóalapot növeli kell.

Ugyancsak március 15-éig kell a vállalkozói kommunális adó előlegét, illetve a magánszemélyek kommunális adójának, az építményadónak és a gépjárműadónak az első részletét befizetni. 