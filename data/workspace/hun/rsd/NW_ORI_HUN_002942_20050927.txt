Egymillió gyereket fenyeget éhhalál Malawiban

Az elégtelen kukoricatermés és a gyér csapadék miatt az elmúlt évtized legsúlyosabb éhínsége fenyegeti a kelet-afrikai Malawit. Az UNICEF szerint egymillió ötévesnél fiatalabb gyerek és terhes nő nem jut hozzá a minimálisan szükséges élelmiszer-mennyiséghez.

Az elégtelen esőzések és a gyenge termés miatt 4,2 millió ember (köztük egymillió ötévesnél fiatalabb gyerek és terhes asszony) néz komoly élelemiszerellátási gondok elé Malawiban. Az elégtelen élelmiszerkészletek miatt a lakosság 34 százaléka nem jut hozzá a túléléshez szükséges minimális élelmiszer-mennyiséghez - olvasható a krízisről készült UNICEF-jelentésben.

A gyenge termés miatt a kukorica ára az egekbe szökött az afrikai országban, a legszegényebb családok már nem tudják megvásárolni a szükséges adagokat. Hasonlóan súlyos élelmiszerhiányra 1994 óta nem volt példa Malawiban, de a szegénység, az alultápláltság így is súlyos gondokat okoz. Az ötévesnél fiatalabb malawi gyerekek 22 százaléka alultáplált.

A kelet-afrikai országban súlyos gondot jelent az AIDS is. A lakosság 16,4 százaléka HIV-fertőzött, a 15-49 éves korosztályon belül pedig a kórházi halálesetek 70 százaléka köthető a vírushoz. 400 ezer gyerek azért árvult el, mert szüleik meghaltak AIDS-ben.