Fúziós hullámot indíthat el a HVB-UniCredito frigy

A rekord összegű, 19,2 milliárd euró értékű UniCredito-HVB egyesülés bankfúziós hullámot indíthat el a régióban - írja a Bloomberg hírügynökség. 

A két óriásbankon kívül a Deutsche Bank, a Société Générale, az ABN Amro és a Barclays bank is hasonló lépésre szánhatja el magát a közeljövőben, és annak érdekében, nehogy a konkurencia bármiféle előnyre tegyen szert, előremenekülnek és felvásárlási akciókba kezdhetnek. A szakértők szerint kizárólag nemzetközi fúziók jöhetnek szóba, mivel az említett nagy bankok a lassuló gazdasági növekedés miatt a hazai piacokon aligha találnak alkalmas partnert. 

Graeme Johnston, a PricewaterhouseCoopers bankegyesülés- és akvizíciós szakértője a hírügynökségnek elmondta: a jelenlegi helyzetben azok a bankok veszthetnek, amelyek haboznak és nem lépnek idejében - írja a Bloomberg. 