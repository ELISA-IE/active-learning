A vártnak megfelelő a külkereskedelem hiánya

Az év első tizenegy hónapjában a kivitel értéke 10 126 milliárd forint, a behozatalé 11 152 milliárd forint volt; ez a forgalom 15%-os növekedését jelenti mindkét irányban. A deficit így 1026 milliárd forint volt, ami 73 milliárd forinttal több az egy évvel korábbinál - közölte honlapján előzetes adatként a Központi statisztikai Hivatal (KSH) kedden. Az adatok megfelelnek az elemzői várakozásoknak. 

Novemberben a hivatal első becslése szerint az export értéke 1039 milliárd, az importé 1100 milliárd forint volt, így a mérleg hiánya 61 milliárd forintra tehető. A kivitel forintértéke 11, a behozatalé 10 százalékkal nőtt egy év alatt. A novemberi kivitel 81, a behozatal 71 százalékát az Európai Unió tagállamaival bonyolítottuk - olvasható a közleményben. 

A KSH közzé tette az év első tíz hónapjának végleges külkereskedelmi adatait. Ezek szerint január és október között az export 17, az importé 16 százalékkal nőtt éves szinten, a külkereskedelmi mérleg hiánya 965 milliárd forint volt, ami 71 milliárdos növekedését jelent egy év alatt. A kivitel folyó áron számított forintértéke 16, a behozatalé 15 százalékkal nőtt.