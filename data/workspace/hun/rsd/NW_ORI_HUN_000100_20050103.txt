Nőtt a tartózkodási engedélyt kérők száma

2004-ben minden korábbinál több külföldi állampolgár kért tartózkodási engedélyt Magyarországon - írja a Népszabadság. A legtöbben magyar nemzetiségű román állampolgárok. A kérelmek növekedését azzal magyarázzák, hogy már csak ilyen okmánnyal végezhető folyamatos munkavégzés.

Több mint másfélszeresére nőtt a tartózkodási vízumot igénylő román állampolgárok száma. 2003  november végéig 18 ezer, 2004-ben ugyanebben az időszakban csaknem 29 ezer kérelmet regisztráltak. A korábbinál jóval nagyobb igény mutatkozott a tartózkodási engedélyek iránt is.

2004-ben 51 ezer román állampolgár kért hosszabb-rövidebb idejű, de legfeljebb kétéves tartózkodásra jogosító engedélyt. A kiadott tartózkodási vízumok és engedélyek száma meghaladta a százezret. A kérelmezők minden második esetben munkavállalás céljából akartak Magyarországra jönni. A zömében magyar nemzetiségű románok mellett az ukránok, a szerb-montenegróiak és a kínaiak számára volt vonzó célpont Magyarország.A tartózkodási vízumok és engedélyek iránti fokozódó érdeklődés magyarázata az, hogy az új szabályok szerint folyamatos munkavállalás már csak ilyen okmány birtokában lehetséges. A tanulók kérelmeinek száma ugyanakkor jelentősen csökkent.