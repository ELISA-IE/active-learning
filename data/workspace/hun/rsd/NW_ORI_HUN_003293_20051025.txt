A lakók kedvében kell járniuk az éttermeseknek

A környéken lakókkal kell jóban lenniük a teraszos éttermek, kávézók vezetőinek, ha boldogulni akarnak - állapították meg egy kutatás készítői. A lakók többségénél ugyanis ellenállásba ütköznek, ha például teraszt szeretnének nyitni az étteremhez. A kiülős helyekről készített kutatásból az is kiderült, hogy a fiatal férfiak kedvelik őket leginkább, néhányan még a munkájukat is a kávézókból végzik.

A kiülős éttermek, kávézók egyik legnagyobb problémája megtalálni a lakókkal a közös hangot - derült ki a Studio Metropolitana kutatásából. A környéken lakók többsége ugyanis nem nézi jó szemmel az újabb éttermek megjelenését vagy a kávézók terasszal történő bővítését. Tartanak a zajtól, a nagy forgalomtól és a közbiztonság romlásától. A jó viszony érdekében az éttermek általában hozzájárulnak a környék rendben tartásához, beszállnak a ház közös költségébe. Az egymáshoz közeli éttermek tulajdonosai érdekvédelmi szervezeteket is létrehoztak, együtt tárgyalnak a lakókkal, illetve például járőrszolgálatot állítanak fel, hogy inkább a saját járőreik hívják fel a figyelmüket az esetleges késő esti zajra, ne a hatóságok.

Az éttermesek másik nehézségként az önkormányzati ügyintézés nehézkességét, lassúságát említették. Rusznák Imre, a Fővárosi Közgyűlés kereskedelmi és Turisztikai Bizottságának elnöke ezzel kapcsolatban elmondta: az engedélyek megadás előtt sok szempontot kell figyelembe venniük, ezért húzódhat el az ügyintézés, de várják az éttermesek javaslatait, hogy milyen könnyítéseket szeretnének. Sokan problémának tartották azt is, hogy magasak a közterület-használati díjak, amit akkor kell fizetniük, ha teraszt nyitnak az éttermükhöz. Gondot jelent a közterületek tisztasága is, a rengeteg a kutyapiszok nem tesz jót a belvárosi kiülős helyeknek sem.A kutatás készítői négy nagyobb csoportba sorolták a kiülős helyeket: sok étterem, kávézó található az éttermi csomópontokban (Liszt Ferenc tér, Ráday utca), ennél kevesebb azoknak a helyeknek a száma, melyek nem csomópontokban vannak, de mégis ismert találkozóhelyek, ezeknek a kávézóknak vannak leginkább törzsvendégeik. A harmadik csoportba sorolták a szabadtéri táncos szórakozóhelyeket, a negyedikbe pedig a romkerteket. 

A kiülős helyekről készített felmérésből kiderült, hogy a fiatal férfiak kedvelik őket leginkább, néhányan még a munkájukat is a kávézókból végzik laptopjuk és a vezeték nélküli internet segítségével. Általában a Budapesten járó külföldiek is betérnek egy-egy belvárosi kávézóba, szívesen látogatják a romkocsmákat is, melyeket csak nagyon elvétve találni más európai nagyvárosokban.