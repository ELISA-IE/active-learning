Bárki küldhet elektronikus adóbevallást

Tavaly áprilistól minden adózónak lehetősége nyílik arra, hogy az adóbevallását elektronikus úton, az úgynevezett Ügyfélkapun keresztül küldje meg az adóhatóságnak. Az APEH és a belügyminisztérium új szolgáltatását kizárólag azok vehetik igénybe, akik az okmányirodáknál, illetve képviselet esetén az adóhatóságnál is regisztráltatták magukat.

A magánszemélyek és az egyéni vállalkozók regisztrációja az illetékes okmányirodákban történik, ahol az érintettek felhasználói nevet és jelszót kapnak az elektronikus bevallási rendszer igénybevételéhez. A felhasználói név és jelszó segítségével a Magyarország.hu címen működő Ügyfélkapun keresztül adhatók be az adózót terhelő bevallások, adatszolgáltatások - áll az APEH tájékoztatójában. 

Gazdálkodó szervezetek esetében a szervezet nevében eljáró magánszemély okmányirodai regisztrációján felül adóhatósági regisztráció is szükséges. Ugyanezt az eljárást kell követni akkor is, ha valaki nem a saját, hanem más magánszemély vagy egyéni vállalkozó adóbevallását szeretné elektronikus úton, képviselőként benyújtani. Az APEH általi regisztráció kissé bonyodalmasabb az okmányirodai regisztrációnál. Ki kell tölteni az APEH honlapján az eBEV oldalról letölthető regisztrációs adatlapot, amelyet annak az adózónak az aláírásával kell hitelesíttetni, akit a magánszemély a jövőben képviselni fog. A kitöltött adatlapot az adózó (képviselt) székhelye szerinti APEH Igazgatósághoz kell személyesen vagy postai úton eljuttatni. Meghatalmazás esetén a meghatalmazást mellékletben csatolni kell. 

Az adóhatóság a beérkezést követően haladéktalanul ellenőrzi az adatlapon szereplő adatokat, illetve a magánszemély képviseleti jogosultságát. Hibátlan regisztráció esetén az adatlap beérkezését követő 5 munkanap elteltével nyílik lehetőség az Ügyfélkapun keresztül történő elektronikus adóbevallás benyújtására. 

Az elektronikus bevalláshoz szükséges nyomtatványok, nyomtatványkitöltő és ellenőrző programok az APEH honlapjáról tölthetők le. Az internetes adóbevallás a tízezer legnagyobb adóteljesítménnyel rendelkező adózó számára már most is kötelező, őket az okmányirodai és adóhatósági regisztráció szabályai azonban nem érintik. A többi adózó esetében az elektronikus bevallás csak egy lehetőség a hagyományos papír alapú bevallás kiváltására. 