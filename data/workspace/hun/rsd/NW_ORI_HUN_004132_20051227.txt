Létszámcsökkentés mellett átszervez a Malév

A Malév a földi kiszolgáló tevékenységet a cégcsoporton belüli, önálló társaságokba szervezte át. A légitársaság kedden kiadott közleménye szerint megtörtént a teljes műszaki tevékenységnek az Aeroplex (ACE) Kft-be, a földi kiszolgáló tevékenységnek pedig Malév GH Földi Kiszolgáló Kft-be történő átszervezése, ami összesen mintegy 1200 fő Malév-munkavállalót érintett.

A Malév-csoport összlétszáma 2005. évben - részben a létszámstopp, részben pedig a decemberben végrehajtott csoportos létszámleépítés eredményeként - mintegy 400 fővel csökkent. A teljes műszaki tevékenységnek az Aeroplex (ACE) Kft-be, a földi kiszolgáló tevékenységnek pedig Malév GH Földi Kiszolgáló Kft-be történő átszervezése mintegy 1200 fő Malév-munkavállalót érintett.

Mind a létszámleépítés, mind pedig a cégcsoporton belüli átszervezések tekintetében megállapodás született a légitársaság vezetése és az érintett érdekképviseletek között. 

A Malév jövője és versenyképességének biztosítása szempontjából elengedhetetlen volt a légitársaság létszámának jelentős csökkentése és szervezetének átalakítása - áll a légitársaság közleményében, amelyben egyúttal köszönetet mondanak a Malév Központi Üzemi Tanácsának és a reprezentatív szakszervezeteknek a konstruktív együttműködésért.