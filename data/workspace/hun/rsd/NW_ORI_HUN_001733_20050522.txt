Megszúrta élettársát egy férfi, majd bevarrta a sebet

Késsel megsebesítette élettársát egy férfi, de nem hívott hozzá orvost. A sebet otthon összevarrta. A nő hamarosan belehalt a sérülésbe.

Szóváltás során hasbaszúrta élettársát egy soproni férfi szombaton. A sérült nőhöz ezután nem hívott orvost, hanem a lakásban összevarrta a kb. 6 cm hosszú sebet. A nő az éjszaka során belehalt a sérülésbe - olvasható a Győr-Moson-Sopron megyei rendőrség vasárnapi közleményében. A férfi hajnalban értesítette a rendőrséget, közölte, hogy megölte az élettársát. A férfit halált okozó testi sértés megalapozott gyanúja miatt őrizetbe vették.

Az esetről a közleményben ez olvasható: a férfi elismerte ugyan, hogy megszúrta a nőt, állítása szerint azonban háztartási baleset történt: a vita hevében a kezében lévő késsel gesztikulált, a mellette álló asszonyon véletlenül ejtett sebet. Ezután az asszony állítólag azt mondta, hogy jól van, nincs szüksége orvosi ellátásra. Este azzal feküdtek le, ha rosszabbul érzi magát felébreszti élettársát.