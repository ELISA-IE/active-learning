Zugkazánja miatt háborúzik egy MSZP-s képviselő

Öt hónapja hadakozik a Jegesmedve utcában egy engedély nélkül átszerelt kazán miatt Kékesi Tibor szocialista képviselő és a Fővárosi Gázművek Rt. A gázművek az illegális kazán miatt eljárást akar indítani a képviselő ellen, aki viszont állítja: bár a szerkezetet valóban átszerelték a pincébe, nem kívánják működtetni azt. A gázművek ellenőrei az [origo] birtokába került jegyzőkönyvmásolatok szerint ugyanakkor működés közben is megfigyelték a zugkazánt.

Közel öt hónapja hadakozik egymással a Fővárosi Gázművek és Kékesi Tibor szocialista országgyűlési képviselő. A gázművek állítja: a politikus a II. kerületi Jegesmedve utcai házában engedély nélkül bontotta meg a gázvezetéket, és engedély nélkül telepítette át a kazánt a garázsba. A cég munkatársai többször is próbáltak a házban helyszíni szemlét tartani, az [origo] birtokába került jegyzőkönyvmásolatok szerint azonban a politikus felesége arra hivatkozva nem engedte be a házba a cég embereit, hogy nem kaptak értesítést az ellenőrzésről. Végül a szomszéd engedte be az ellenőröket a közös garázsba, ahol a jegyzőkönyv szerint "rácson keresztül látható volt az üzemelő gázkészülék". A politikus nem volt hajlandó átvenni azt a felszólító levelet sem, amelyben a cég a kazán eltávolítására kérte fel a képviselőt.

A kerületi önkormányzat feljelentést tett a politikus ellen, Kékesi azonban a képviselői mentelmi jogára hivatkozva azt állította, hogy szabálysértési eljárás nem indítható ellene. A szocialista politikus márciusban végül beengedte lakásába a gázművek munkatársait, az engedély nélkül átszerelt kazán akkor azonban nem üzemelt. Kékesi szerint a készüléket nem is akarják működtetni, a gázművek viszont állítja, hogy a politikus csak ideiglenesen szerelte szét azt. A gázszolgáltatást pedig a szolgáltató nem tudja kikapcsolni, mert azzal a politikussal egy ikerlakásban élő szomszédokat is megfosztaná a szolgáltatástól. Kékesi a történteket magánügynek tekinti, és azt nem kívánta kommentálni az [origo]-nak.

A Fővárosi Gázművek Rt. és Kékesi vitája végül az ügyészség elé kerülhet, a politikus ugyanis eddig nem mondott le mentelmi jogáról. A gázművek által kezdeményzett szabálysértési eljárás addig nem indulhat meg, amíg a politikust a mentelmi jog védi. A képviselők jogállásról szóló törvény értelmében a mentelmi jog felfüggésztését a legfőbb ügyész kezdeményezheti, szabálysértés esetén azonban a képviselő is lemondhat róla.

Kékesinek nem csak a gázművekkel volt konfliktusa. Két évvel ezelőtt testi sértés és rongálás miatt a szomszédja jelentette fel a rendőrségen. A konfliktus a közös garázsbejáró használata miatt robbant ki. A képviselő állítólag autójával úgy parkolt, hogy belógott a szomszédasszony garázsa elé, és ezt a hazaérkező nő fel akarta venni videóra, amit Kékesi megpróbált megakadályozni személyiségi jogaira hivatkozva. A szomszéd elmondása szerint a politikus nekiesett, és kicsavarta kezéből a kamerát. A szomszédasszony ezt követően jelentette fel a férfit. Kékesi ugyanakkor állítja: kulturáltan próbálta rendezni a helyzetet, és semmi törvénytelent nem tett, ráadásul szomszédja korábban ellopta kislánya macskáit. Az Országgyűlés ekkor megtagadta Kékesi mentelmi jogának a felfüggesztését.