Hírlevél szolgáltatást indít az APEH

Augusztus elsejétől új elektronikus hírlevél szolgáltatást indít az APEH. A különböző témákban megjelenő hírlevél megrendeléséhez előzetes adózói regisztrációra van szükség - áll az adóhatóság tájékoztatójában. 

Az adózók széles körének rendszeres, naprakész tájékoztatása érdekében augusztusban új elektronikus hírlevél küldési rendszert indít útjára az APEH. A szolgáltatás iránt érdeklődők augusztus elsejétől regisztráltathatják magukat az adóhatóság internetes honlapján. Ennek során tizenegy különböző kategória közül lehet választani aszerint, hogy mely témában, illetve témákban szeretne az érintett hírlevelet kapni. Az adóhatóság a megadott e-mail címre elküldi azokat a legfontosabb információkat, tájékoztatókat, állásfoglalásokat, illetve a bevallási határidők betartására vonatkozó figyelem felhívási értesítéseket, amelyek az adókötelezettségek teljesítéséhez szükségesek.

Magánszemélyek esetében a különbségtétel elsősorban azon alapul, hogy adószámmal rendelkező adózól van szó, vagy sem. Az adószámmal rendelkezőket érintő kérdéseket tovább differenciálják, így külön kategóriát képeznek azok, akik nem alanyai az általános forgalmi adónak, azok akik áfa fizetésre nem kötelezettek, illetve az áfa fizetésre kötelezett magánszemélyek is. Az egyéni vállalkozókat és a gazdálkodó szervezeteket érintő kérdéseket is több szempont szerint csoportosították, így más-más tartalmú hírlevelet kapnak az áfás, a nem áfás, illetve az evás egyéni vállalkozók és gazdálkodók. A non profit szervezetek további kategóriát képeznek. Nincs akadálya annak sem, hogy az érdeklődő egyszerre több, külön adózói kört érintő kategóriát jelöljön meg. 