Csehország Srí Lanka-i elefántokat adoptál

Elefántokat fogadnak örökbe csehországi állatkertek egy Srí Lanka-i elefánt-árvaházból. Srí Lanka ajándékba adja az állatokat, hálából azért a segítségért, amelyet a cseh kormány és lakosság a tavaly karácsonyi szökőár következményeinek enyhítéséhez nyújtott.

Srí Lanka-i elefántokat "fogad örökbe" két csehországi állatkert. A nyugat-csehországi Ústi nad Labem állatkertjébe az egyik Srí Lanka-i "elefánt-árvaház" egy vagy két lakója érkezik, az észak-morvaországi Ostraváéba pedig két vagy három ormányos kerül be ugyanonnan. Az elefántok jövőre érkeznek új otthonukba Srí Lankáról.

Az Ústi nad Labem-i kert állatorvosa, Václav Pozivíl a CTK cseh hírügynökségnek elmondta, az állatokat az ázsiai szigetország kormánya ajándékba adja a Cseh Köztársaságnak, hálából azért a segítségért, amelyet a cseh kormány és lakosság a tavaly karácsonyi szökőár következményeinek enyhítéséhez nyújtott. Ugyanakkor az állatok átvétele további segítség is a katasztrófa okozta pusztítás nyomaival továbbra is küzdő Srí Lankának.