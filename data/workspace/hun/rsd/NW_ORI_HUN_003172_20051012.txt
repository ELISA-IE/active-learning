Illegális pénzverdét lepleztek le

Több ezer hamis kéteuróst, félkész aprópénzeket és pénznyomásra alkalmas kliséket foglalt le a rendőrség a hétvégén egy erdőkertesi családi házban. Az illegális pénzverdében két férfit tetten értek és előzetes letartóztatásba helyeztek. Az [origo] információi szerint az elmúlt években összesen három uniós aprópénzt hamisító üzemet lepleztek le.

Nagyüzemben készítette a hamis kéteurós érméket az a két férfi, akiket a hétvégén fogtak el Erdőkertesen. A román és a romániai származású magyar állampolgárt pénzhamisítás alapos gyanújával vette őrizetbe a rendőrség, ugyanis tetten érték őket hamis pénzérmék készítése közben az otthon berendezett illegális pénzverdéjükben. Családi házukban összesen 2659 darab hamis kéteurós érmét és 15 540 félkész aprópénzt, valamint az ezek készítésére alkalmas kliséket foglaltak le.

Az uniós aprópénzek minden tagállamban különböznek, a hátoldalukra az őket kiadó ország nemzeti jelképe kerül. A lefoglalt kéteurós érmék legtöbbjére német, pár darabra pedig osztrák nemzeti hátoldalt préseltek.

A gyanúsítottak lakásában csak kéteurós címleteket találtak, de a rendőrök 50 centesek és 100 forintosok nyomására alkalmas kliséket is felfedeztek. Orosz István, a Nemzeti Nyomozó Iroda Bűnszervezeti Osztályának vezetője azt feltételezi, hogy a férfiak egyelőre csak készültek arra, hogy más címleteket is hamisítsanak, de a gyors rajtaütés megakadályozta őket ebben. 

A nyomozó szerint a két férfi azért érméket és nem papírpénz hamisított, mert az előbbieket jóval könnyebb továbbadni: szinte senki sem figyel arra, hogy milyen aprópénzt süllyeszt a zsebébe. 

Pataki Tibor, a Magyar Nemzeti Bank osztályvezetője kiemelte, hogy ezeket az érméket akárki meg tudja különböztetni az eredetiektől, hiszen jóformán csak az átmérőjükben és a vastagságukban egyeznek meg.

- Csak a látvány hasonló, súlyban és érintésben tökéletesen különböznek. Nem verik, mint az eredeti érméket, hanem formára préselik őket. A hamis aprópénzt az automaták sem fogadják el, így csak a figyelmetlen embereket lehet becsapni velük - tette hozzá.

Az Európai Unió területén már több országban is találtak hamis aprópénzeket, de illegális pénzverdét csak hármat számoltak fel. Paulo Borges, az Europol pénzhamisítási szakértőjének adatai szerint az első bűnszervezetet 2002-ben Olaszországban leplezték le, ott hetvenezer hamis 50 centest találtak. A második rajtaütés alkalmával 80 ezer kéteuróst foglaltak le 2004-ben a spanyolországi Malagában. Az erdőkertesi nyomda volt a harmadik.