Budapesten is elbukott Blair büdzséjavaslata

Nem sikerült megállapodnia az uniós költségvetésről Tony Blair brit miniszterelnöknek és a négy visegrádi ország - köztük Magyarország - vezetőjének. A brit javaslatot azért ellenzik a négyek, mert az összesen, mintegy 20-25 milliárd euróval csökkentené azokat a támogatásokat, amelyekre a 10 új tagország a csatlakozáskor számított.

Nem született kompromisszum az EU 2007-2013 közötti költségvetéséről az Unió soros elnöki tisztét betöltő Tony Blair brit miniszterelnök és a visegrádi négyek - Magyarország, Szlovákia, Csehország, Lengyelország - (V4) kormányfőinek pénteki, budapesti találkozóján. 

Gyurcsány Ferenc miniszterelnök elmondta: Európának szüksége van költségvetésre, a V4-ek egyetértenek abban, hogy szükséges a büdzsé megreformálása, de azt nem fogadják el, hogy csak egyetlen ponton, a kohéziós politika terén hajtanak végre változtatásokat.

Tony Blair elmondta: Nagy-Britannia semmiképpen nem mondhat le a neki jelenleg járó mezőgazdasági visszatérítésekről. Hozzátette: a tíz új tagállamnak elemi érdeke, hogy még az idén megszülessen a megállapodás az uniós büdzséről, hiszen elképzelhető, hogy jövőre sem születik kompromisszum.

Az új EU-tagoknak szánt támogatások csökkentését Blair megpróbálta elfogadtatni csütörtökön Tallinnban is, ahol a három balti ország kormányfőjével tárgyalt az Európai Unió költségvetéséről. A brit javaslatot határozottan ellenzi az Unió tíz új tagja, köztük Magyarország, mivel az összesen mintegy 20-25 milliárd euróval csökkentené azokat a támogatásokat, amelyekre csatlakozásuk óta számítanak. 