A MIÉP támadja a szegedi választás eredményét

Megtámadja a MIÉP a vasárnap rendezett szegedi időközi önkormányzati választás végeredményét, mivel jelöltjük neve hibásan szerepelt a szavazólapon. A városi jegyző állítja: az elírás nem veszélyeztette a szavazás törvényességet, a hibát gyorsan orvosolták. A voksolást a nem hivatalos eredmény szerint a baloldal jelöltje nyerte meg.

Megtámadja a MIÉP a szegedi 21-es számú választókerületben rendezett időközi önkormányzati választás eredményét, mert jelöltjük neve rosszul szerepelt a szavazólapon - közölte a párt városi elnöke hétfőn. Marosi Zoltán elmondta: a párt várhatóan délután nyújtja be óvását a Csongrád Megyei Bírósághoz.

A szegedi választókerületben azért rendeztek vasárnap időközi választást, mert Havránné Mohácsi Ildikó szocialista képviselő tavaly novemberben a Külügyminisztériumba került, így lemondott mandátumáról. A vasárnapi voksoláson az 5216 választásra jogosult állampolgár 18 százaléka vett részt. A szavazás ennek ellenére érvényes volt, mivel önkormányzati választáson nincsen érvényességi küszöb. A szavazatok 50,3 százalékát az MSZP-SZDSZ-Centrum-MSZDP delegáltja, Solymos László kapta, második lett a Fidesz-KDNP jelölte, 45,8 százalékkal, harmadik Berényi Károlyné, az Együtt Szegedért Egyesület jelölte 2,3 százalékkal. A MIÉP színeiben induló Hajdú Andrásra 15-en szavaztak, ami 2,3 százalékot jelent. 

A MIÉP kifogása az volt, hogy a szavazólapokon Hajdú András keresztneve tévesen szerepelt: az Andrást elírták Jánosra. Mózes Ervin szegedi jegyző az [origo]-nak elmondta: a helyi választási bizottság múlt hétfőn még helyesen fogadta el a négy jelölt nevét, az elírás a nyomdában történt. A hiba azonban nem tűnt fel a választási adminisztrációt lebonyolító önkormányzati csoportnak, valamint a pártdelegáltakból álló szavazatszámláló bizottságoknak sem. 

A hiba több órával a voksolás megkérdése után tűnt fel. Mózes Ervin jegyző ezt követően rendelte el, hogy a hibát a szavazókörökben minden szelvényen kézzel javítsák ki. Döntését a választási bizottság a MIÉP-es tag ellenszavazatával, 5:1 arányban jóváhagyta. Mózes hozzátette: a választás nem hivatalos végeredményét a helyi választási bizottság 6:0 arányban, vagyis a MIÉP-es jelölt szavazatával fogadta el.

A jegyző szerint az adminisztratív hiba a választás törvényességét nem veszélyeztette, a jelölt neve ugyanis ennek ellenére is beazonosítható volt. Ezt bizonyítja az is, hogy az elírt névre is érkezett öt érvényes szavazat - mondta Mózes.