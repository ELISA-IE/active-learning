Még nincs vége a Miskolc elleni romapernek

Miskolc városát pereli egy alapítvány, mert szerintük jogellenesen különítik el több általános iskolában a cigány gyerekeket. Az ügyben születő ítélet példamutató lehet az iskolai szegregációval kapcsolatos ügyekben. A pert október 27-ére halasztották.

Az Esélyt a Hátrányos Helyzetű Gyerekeknek Alapítvány beperelte Miskolcot, mert szerintük több általános iskolában elkülönítik a roma gyerekeket a nem romáktól. Mindezt úgy - állítja az alapítvány -, hogy tavaly összevontak iskolákat: egy-egy olyat, ahová többségében romák járnak, olyanokkal, ahol jobb körülmények között tanuló nem roma többségű gyerekeket oktatnak. Bár a beiskolázási körzeteket összevonták, az iskolák felszereltsége és a diákok összetétele közötti különbség fennmaradt az alapítvány szerint.

A miskolci önkormányzat szerint a romák integrációjának első lépése az összevonás volt, és pedagógiai programjaikkal a további felzárkóztatást segítik elő. Korábbi nyilatkozataikban úgy vélték, az alapítvány anélkül perelte be a várost, hogy a helyi viszonyokról tájékozódott volna.

A perben az alapítványnak azt kell bebizonyítania, hogy a "rosszabb" iskolákba járó roma gyerekek jogsérelmet szenvedtek, a városnak pedig azt, hogy az egyenlő bánásmód követelményét megtartották, illetve hogy nem voltak kötelesek megtartani - közölte az ügyben eljáró bíró a Borsod-Abaúj-Zemplén megyei bíróságon. A per további tárgyalását elhalasztották október 27-ére.