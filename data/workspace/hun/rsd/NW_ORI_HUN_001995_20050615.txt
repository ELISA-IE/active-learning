Wolfowitz is segítene Afrikán

A gazdag országoknak le kell csökkenteniük a mezőgazdasági támogatásokat, hogy így segítsék az afrikai termelők betörését a piacra - nyilatkozta Paul Wolfowitz, a Világbank elnöke.

A Világbank elnöke elmondta, hogy a mezőgazdasági támogatások reformját fogja szorgalmazni a Világkereskedelmi Szervezet (WTO) idei hongkongi csúcstalálkozóján. A fejlett országok mezőgazdasági támogatásainak lecsökkentése elősegíthetné az afrikai termelők betörését a piacokra. A hongkongi csúcstalálkozón születhet meg egy új, globális kereskedelmi egyezmény, amely a dohai egyezményt váltaná 2006 végén. 

Az afrikai országok régóta panaszkodnak amiatt, hogy a fejlett, nyugati államok termelőinek nyújtott agrártámogatás világszerte lenyomja a mezőgazdasági termékek árát, így kizárja a szegény országok termelőit a piacokról. A nyugat-afrikai gyapottermelők szerint a fejlett országok agrártámogatásai 1 milliárd dolláros forgalomkiesést okoznak az afrikai termelőknek - írja a BBC News.

Wolfowitz javaslata ellenzést válthat ki az amerikai kormányzatból, amely jelentős támogatást nyújt a gazdáknak. A WTO egy idei szabályozása már illegálisnak minősítette az amerikai farmereknek nyújtott támogatásokat, és beszüntetésükre szólította fel a kormányt.