Végelszámolás a Gardénia leányvállalatánál

A Gardénia Rt. csütörtökön megkezdi leányvállalatának, a Garkonf Konfekcionáló Kft-nek a végelszámolást.

A Gardénia Rt. elhatározta leányvállalata, a Garkonf Konfekcionáló Kft. végelszámolását - közölte a Budapesti Értéktőzsde honlapján az anyavállalat. A győri cég azzal indokolta döntését, hogy a gazdasági körülmények alakulása miatt a leányvállalat működés nem célszerű. A végelszámolás december 15-én, csütörtökön kezdődik.

A Garkonf Kft. várható bezárására utalt a leányvállalatnál az utóbbi másfél év során történt jelentős létszámleépítés Az idén június végét megelőző 12 hónap során ugyanis a Gardénia csoport alkalmazottainak száma csaknem negyedével 168-ra csökkent, amit a cég tájékoztatás szerint elsősorban a Garkonf Kft létszámleépítése okozott.

A cégcsoport jelentős vesztségről számolt be idei első féléves gazdálkodásáról szóló gyorsjelentésében. A gardénia az év első hat hónapja alatt 111 millió forint üzemi és 97 millió forint adózás előtti veszteséget halmozott fel. Az utóbbi adat a forint felértékelődése miatt a devizahitelek átértékeléséből származó 30 milliárd forint nyerség miatt lehetett jobb az üzemi eredménynél. 

Mindehhez a Garkonf Kft. 22 millió forinttal járult hozzá. A Gardénia-csoport már a tavalyi első félévben is csak azért tudott 44 millió forint nyereséget felmutatni, mert az üzemi veszteséget ellensúlyozta cégcsoport egyik bérleti jogának eladásából származó 83 millió forint nyereség.

A Gardénia veszteségeit a cég vezetése a függönypiacon történt divattrend és a fogyasztók ízlésvilágának megváltozása miatt a Gardénia termékek iránti kereslet csökkenésével magyarázza. Ezért a cégcsoport árbevétele a tavalyi és az idei első félév között 38 százalékkal 792 millió forintra esett vissza.