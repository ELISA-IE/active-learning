Életveszélyesek a kopott zebrák

A szükséges pénznek csak a töredéke jut az útburkolati jelek pótlására és karbantartására a fővárosban. A hiányos zebrák, láthatatlan sávelválasztók azonban baleset- és életveszélyesek. A jeleket gyakran nem állítják helyre az útfelbontással járó közműépítések után, de sok helyen a gyenge, töredezett aszfalt dobja le magáról a drága tartós festéket - írja a Népszabadság.

Jóval kevesebbet költenek a fővárosban a festett útjelek karbantartására, mint kellene - írja a Népszabadság. A zebrák és útburkolati jelek ezért életveszélyesek - mondta a lapnak Szálka Miklós, a Fővárosi Közgyűlés városüzemeltetési bizottságának fideszes alelnöke. 

Szálka szerint most még komolyabb a helyzet, mivel tavaly még a szokásos kevés pénznek is csupán a fele jutott erre a célra, a Fővárosi Közterület-fenntartó Rt. csak ennyit kapott a költségvetésből. Budapesten így a 220 ezer négyzetméternyi tartós, illetve a 60 ezer négyzetméternyi festett jel - ebből 2960 zebra - felújítására összesen százhetvenkétmillió forint jutott. Ebből a pénzből azonban nem lehet biztonságos szinten tartani az útjeleket, és szinte képtelenség minden forgalmas helyszínen tartós - thermoplasztik - festéket használni - írja a Népszabadság. 

A tartós jelek élettartama 3-5 év, és négyszer annyiba kerülnek, mint a hat-tizenkét hónapig kitartó festett jelek. Hiába ugyanakkor a nagyobb élettartam, ha a thermoplasztik jelek alatti út hamarabb tönkre megy. A kátyús, repedezett aszfalt ugyanis gyorsan ledobja a legdrágább anyagot is. A képviselő szerint egyre gyakoribb jelenség az is, hogy a fővárosban sok helyen útfelbontás után nem festették vissza a nyilakat és zebrákat. Nincs is olyan, aki ezt ellenőrizné. A rosszul, vagy egyáltalán nem látható jelek miatt sokan szabálytalanul, tilos helyen kelnek át az úttesten, és emiatt lesznek baleset áldozatává. A közúti balesetek többsége is a lekopott festésekkel magyarázható - mondta a lapnak Szálka. 

A Népszabadság úgy tudja, hogy az FKF Rt. útellenőrei folyamatosan figyelik a közlekedési jelek állapotát, és ha kell, javítást kezdeményeznek. Emellett folyamatosan pótolják a jeleket ott is, ahol útfelbontás történt, és a kötelezettség ellenére sem állítja vissza a kivitelező az eredeti állapotot. 

A közlekedésrendészet egyik szakembere szerint is komolyan veszélyeztetik a közlekedők biztonságát a hiányos, kopott jelek. Különösen veszélyes, ha többsávos utakon kopottak a sávelválasztók. Kanyarban a sofőr ilyenkor könnyen áttér a szomszédos sávba, amivel veszélyhelyzetet okoz - írja a Népszabadság.