Trabantokat, Wartburgokat árverez el a kincstár

Megszabadul roncsautóitól a Kincstári Vagyoni Igazgatóság. A régi, lejárt forgalmijú autókhoz bárki hozzájuthat, mivel elárverezik azokat. A legolcsóbbak akár 5 ezer forintért is elvihetőek.

A Kincstári Vagyoni Igazgatóság nyilvános árvereztetésre bocsátja 13 régi gépjárművét. A legolcsóbbak a Trabantok, amelyeknek 5 ezer forint a kikiáltási áruk (ezért egy 1978-as évjáratú 601-es speciál, illetve egy 17 éves 601 TX típusút lehet venni). A másik NDK-s autómárka drágább: a Wartburg 353 de Luxe és a 353 Tourist típusúak járgányoknak 10 ezer forint az induló áruk, a Wartburg Tourist de Luxért pedig 35 ezer forinttól indul a licit.

Ezek kétütemű járművek egy tavalyi rendelet értelmében már nem vehetnek részt a forgalomban, mivel a kétütemű motorokkal nem fellelnek meg a környezetvédelmi előírásoknak. Ez alól csak azok mentesülhetnek (2007 végéig), akiknek a rendelet hatálybalépése előtt is tulajdonukban volt az autó. Így ezek a kincstári darabok legfeljebb kiállításra vagy alkatrészeknek hasznosíthatóak.

A kétütemű NDK-s gyártmányú autók mellett egy 21 éves, csehszlovák Skoda 120 L-re is lehet licitálni, de kínálnak 15 éves román Oltcitot is. A kínálatból a legdrágább egy 11 éves Ford Fiesta, amelynek a kezdőára 650 ezer forint. Valamennyi járműnek lejárt már a forgalmi engedélye.

A Kincstári Vagyoni Igazgatóság hirdetménye szerint február 28-án tartják az árverést.