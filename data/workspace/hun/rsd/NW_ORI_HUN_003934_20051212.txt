Hétfőn felfüggeszthetik a rádiós nyugdíjazásokat

Hétfőn várhatóan felfüggeszti a nyugdíjazásokat a rádió kuratóriuma. Feltehetően azért, mert egy hét múlva hirdetik ki a negyedik elnöki pályázat eredményét - írtja a Népszabadság. A rádió átalakítása során az ügyvezetők Kondor Katalin volt elnök számos bizalmi emberét küldték nyugdíjba.

A Magyar Rádió kuratóriuma hétfőn várhatóan felfüggeszti Hollós János és Göblyös István ügyvezető alelnökök intézkedéseit. A két vezető az elmúlt hetekben jelentős átalakításba kezdett az intézménynél, Kondor Katalin volt elnök több bizalmi emberét is nyugdíjazzák. Az átalakítás komoly arculatváltást is jelentene a Petőfi és a Bartók rádióban, de politikai szempontból a kényszernyugdíjazásokból lett ügy - írja a Népszabadság. 

Az átpolitizálódott intézkedéseket takarékossággal indokolták. A döntéseket a kuratórium feltehetően azért függeszti fel, mert egy hét múlva hirdetnek eredményt az elnöki pályázaton. Ez lesz Kondor távozása után a negyedik alkalom, hogy vezetőt próbálnak választani, várhatóan újra csak kevés eséllyel. A fele-fele arányú kormánypárti, illetve ellenzéki kuratóriumi elnökségben az elnökválasztáshoz és az új pályázat kiírásához is kétharmados többség kell. A lap szerint, ha a Fidesz elutasítja az újabb pályázatot, automatikusan feloszlatja a kuratóriumot, amivel tökéletes exlex állapot alakulhat ki. 