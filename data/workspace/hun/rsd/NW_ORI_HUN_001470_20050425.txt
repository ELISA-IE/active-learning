Palesztinok földjét mérgezik izraeli telepesek

Mérgező anyagot szórnak ki Hebron környéki palesztin földekre helybéli zsidó telepesek, és a vegyszer máris állatpusztulást okozott az érintett földterületeken - közölte hétfőn az Amnesty International. A nemzetközi jogvédő szervezet az incidens azonnali kivizsgálására szólította fel az izraeli kormányt. 

A világ legnagyobb emberi jogi szervezete, az Amnesty International (AI) szerint izraeli telepesek az utóbbi hetekben több alkalommal is mérgező kemikáliát terítettek szét három, Hebrontól délre fekvő palesztin falu, Tuváni, Umm Faggara és Harrúba határában.

A vizsgálatok, amelyeket a ciszjordániai Bir Zeit egyetem és az izraeli természetvédelmi hatóság is elvégzett, egy fluortartalmú, Izraelben is betiltott méreganyagot, valamint egy rágcsálóirtásra használt alvadásgátló szert mutattak ki. A vegyszerek számos juhot és egyéb haszonállatot megmérgeztek, ezek közül több el is hullott - áll az AI felhívásában.A palesztin gazdák kénytelenek voltak állataikat vesztegzár alá venni, és sem az állatok húsát, sem tejét, sem az abból készült sajtféléket nem tudják használni, vagyis gyakorlatilag megélhetési forrásaiktól estek el.

Az AI-jelentés szerint először március 22-én fedezték fel a földekre szórt mérget Tuváni határában, s azóta több más földterületet is megmérgeztek a térségben. Korábban az egyik helyi izraeli telep biztonsági őre figyelmeztette a palesztinokat, hogy a település közelében ne legeltessék állataikat, s ha önszántukból nem engedelmeskednek, majd ő és a telepesek "megtalálják a módját" a legeltetés felszámolásának.

Az emberi jogi szervezet szerint az utóbbi időben elszaporodtak a palesztin gazdálkodók elleni támadások és fenyegetések ebben és más ciszjordániai térségben, megakadályozva a termelőket földjeik használatában. A helyi izraeli telepesek a palesztinok mellett külföldi békeaktivisták, valamint emberi jogi tisztviselők, köztük az AI munkatársai ellen is több alkalommal fizikai erőszakot alkalmaztak, az izraeli rendőrség azonban nem indított vizsgálatot, az elkövetők büntetlenséget élveznek - áll a Londonban kiadott felhívásban. 