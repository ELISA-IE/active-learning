Amerikában nem lehet gyógyszer a marihuána

Az amerikai Legfelsőbb Bíróság elutasította azt a keresetet amely arra irányult, hogy a marihuánát országos szinten fájdalomcsillapító gyógyszerként ismertesse el.

A bírák hat - három arányban utasították el a marihuána felvételét a gyógyszerek közé. Ezzel a bíróság felülhelyezkedett az eddigi gyakorlaton, amely szerint a szövetségi államok saját hatáskörben határoznak az ügyben. Indoklásukban a bírák arra hivatkoztak, hogy nehezen lenne ellenőrizhető a gyógyszerként legalizált kábítószer útja, szerintük nincs rá módszer, hogy kizárják, hogy az nem a feketepiacon kötne ki. 

Az ítélettel két kaliforniai súlyos beteg nő keresetét utasították el, akik azt szerették volna elérni, hogy a kanabisz terméket szövetségi szinten is fájdalomcsillapítóként regisztrálják. Angel McClary Raich gyógyíthatatlan agytumorban, míg társa Diane Monson fájdalmas gerincelváltozásban szenved.

Kalifornia állam 1996-ban engedélyezte polgárainak a marihuána saját fogyasztásra való termesztését, amennyiben ezt egy orvos írta fel. A jelen ítélet megtiltja ezt.