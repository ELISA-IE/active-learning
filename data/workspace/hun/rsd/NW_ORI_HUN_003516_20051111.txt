Párizs belvárosát féltik a rendbontóktól

A párizsi rendőrség attól tart, hogy a hétvégén Párizs belvárosára is átterjedhetnek az október 27-e óta tartó zavargások - írja a Reuters. Az elmúlt éjszaka nem csökkent az erőszakos cselekmények száma. Közben Nicolas Sarkozy belügyminiszter újra söpredéknek nevezte a zavargások résztvevőit. Az [origo] olvasói kemény fellépést tartanak szükségesnek.

Péntekre virradóra 395 autót gyújtottak fel a francia rendbontók, akik közül 168-at tartóztattak le a hatóságok. Bár szerdán éjszakáig enyhültek a zavargások a szigorú kijárási tilalomnak köszönhetőn, a csütörtöki események azt mutatják, egyelőre nem javul tovább a helyzet. Párizsban tízzel több autót lobbantottak lángra, mint egy nappal korábban.

A párizsi rendőrség igyekszik a kijárásai tilalmon kívül más módszerekkel is elejét venni az erőszakos akcióknak. Betiltották, hogy az üzemanyagtöltő állomásokon kannával is lehessen vásárolni, mivel sok huligán benzin segítségével gyárt Molotov-koktélokat. A Reuters jelentése szerint a zavargások által feldúlt külvárosokban élők tüntetést szerveznek péntekre, a rendbontások azonnali megfékezését követelik a kormánytól.

A párizsi rendőrség attól tart, hogy a huligánok a következő napokban Párizs belvárosában akarnak akcióba lépni. Erre utalnak az interneten és sms-ben terjedő üzenetek. A védelem éredekében meghosszabbították a csendőrök különleges készültségét.

Nicolas Sarkozy francia belügyminiszter a zavargások résztvevőit továbbra is "csőcseléknek és söpredéknek" tartja. Sarkozy a France 2 közszolgálati tévének kijelentette: nem sajnálja, hogy ilyen kifejezéseket használt. A műsorban többször megismételte, hogy mit gondol a rendbontókról: "Ezek csőcselék, söpredék, fenntartom és aláhúzom".

A belügyminiszter megvédte a rendőrséget, ugyanakkor hangsúlyozta, hogy semmilyen túlkapást nem tűr el. Azt is többször megismételte, hogy a külvárosoknak elsősorban munkahelyekre és nem segélyekre lenne szüksége. Sarkozy elmondta: az európaiak jobban integrálódnak Franciaországban, mint az észak-afrikaiak, a miniszter szerint a könnyebb integrálásához a pozitív diszkrimináció elvének alkalmazására lenne szükség.

Az október 27-e óta tartó zavargások Párizs elszegényedett külvárosaiból indultak és átterjedtek más francia településekre, illetve a környező országokból is jelentettek szórványos eseteket. A rendbontás előző hétvégén érte el csúcspontját. Az elmúlt 37 év legkeményebb francia zavargásaiban eddig egy ember meghalt, több mint 6000 autót felgyújtottak.