A buszsávban kérnek helyet a bringások

Külföldi nagyvárosokra és az itthoni kedvezőtlen állapotokra hivatkozva több kerékpáros szervezet kezdeményezi, hogy engedjék be a buszsávba a kerékpárosokat. A fővárosi önkormányzat szerint azonban ehhez szélesebb buszsávokra lenne szükség. A biciklis aktivisták szerint a hatóságok egyre inkább elveszik az emberek kedvét a kerékpározástól, többek között ennek ellensúlyozására szerveznek pénteken kerékpáros felvonulást.

Amszterdamban, Párizsban, Milánóban, Londonban is használhatják a buszsávot a kerékpározók, a lassan évtizedes tapasztalat pedig azt mutatja, hogy ez bevált - mondta az [origo]-nak Balogh Gábor, a Magyar Kerékpáros Klub elnöke. A fővárosi önkormányzat álláspontja ezzel kapcsolatban azonban az, hogy a fővárosi buszsávok nem elég szélesek ahhoz, hogy a biciklisták biztonságosan használhassák. "Az európai nagyvárosokban sem feltétel, hogy az átlagosnál szélesebb legyen a buszsáv" - érvelt a Kerékpáros Klub elnöke. A biciklis aktivisták azt szeretnék elérni, hogy kísérleti jelleggel engedjék be a kerékpárosokat a buszsávba, majd 1-2 éves tapasztalat után döntsék el, hogy véglegesen engedélyezik-e. 

Az utóbbi években megtorpant a bicikliutak építése, a meglévőket pedig kevés kerületi önkormányzat tartja rendben, pedig a kerékpározás igen népszerű, hétvégén kimondottan sokat ülnek biciklire - mondta a Magyar Kerékpáros Klub elnöke. Szerinte a buszsávban biztonságosabban tudnának haladni, mint most, az autók között. A fővárosi önkormányzat szerint azonban inkább az autósok kerülgessék a biciklistákat, mint a sok embert szállító buszok. 

A biciklis aktivisták szerint a hatóságok egyre inkább elveszik az emberek kedvét a kerékpározástól, többek között ennek ellensúlyozására szerveznek pénteken kerékpáros felvonulást. A demonstráció célja a városi kerékpározás további népszerűsítése. A rendezvény szervezőinek álláspontja szerint a felvonulás nem az autósok ellen irányul, mert a statisztikák szerint legtöbbjük egyben kerékpár-tulajdonos is. Céljuk az ésszerű autóhasználat népszerűsítése.

Bukósisak csak gyerekeknek

Több európai országban felvetődött, hogy előírják a bukósisak használatát a kerékpárosoknak. Egyelőre még csak Spanyolországban, Katalóniában került sor ennek a bevezetésére. ott is csak gyerekek számára - mondta az [origo]-nak a kerékpáros klub elnöke. A szervezet nem támogatja, hogy Magyarországon kötelezővé tegyék a bukósisak használatát, maximum 10 év alatti gyerekek számára. Elképzelhetetlen, hogy a vidéki emberekre, akik kukoricát vagy gázpalackot visznek a kerékpárjukon, rákényszerítsék a bukósisak használatát - mondta Balogh Gábor. Szerinte a biztonságos kerékpározást inkább a sebességkorlátozással, forgalomkorlátozással lehetne elérni, illetve annak a szabálynak a betartatásával, hogy minden kerékpáron legyen világítás.