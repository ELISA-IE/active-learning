Fémdetektorral keresik a terroristákat a Colosseumnál

A terrorizmus elleni harc jegyében a Szent Péter tér után a Colosseum bejáratánál is fémdetektorokat helyeznek el a római hatóságok. Hamarosan a Scuderie del Quirinalénál, Róma egyik legfontosabb kiállítási épületénél is szigorú biztonsági intézkedéseket vezetnek be.

Rómában biztonsági sorompókat állítanak fel a hatalmas amfiteátrum bejáratánál, és egyenként átvizsgálják fémdetektorral minden látogató holmiját, nehogy bárki is fegyvert csempészhessen be magával az ókori gladiátor- és állatviadalok helyszínére. Számos megfigyelőkamerát is elhelyeznek az antik arénában és a pompás műemlék lelátóinak karéjában, hogy a biztonsági őrök idejében észlelhessenek minden gyanús mozgást - olvasható az Il Messaggero olasz lapban.

Átlagosan 16 ezer látogató keresi fel nap mint nap az ókori római építészet e remekét, az örök város egyik legfőbb látványosságát. 

Rövidesen hasonló biztonsági intézkedéseket léptetnek életbe a Scuderie del Quirinalénál, Róma egyik legfontosabb kiállítási épületénél is. (Ez az épület az államelnöki palota - a Quirinale - tőszomszédságában van, s mint neve is mutatja, egykor a Quirinale lóistállói voltak benne elhelyezve.) A Szent Péter téren már június vége óta fokozott biztonsági készenlét van. Civil ruhás rendőrök vegyülnek el a tömegben, hogy kiszűrhessenek minden gyanús tevékenységet, s robbanóanyagok felismerésére kiképzett kutyák is segítik a rendőrök munkáját.