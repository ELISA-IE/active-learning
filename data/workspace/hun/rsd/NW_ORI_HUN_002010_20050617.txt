Egy óra sem elég a beszállásra Ferihegyen

Teljesen bedugult a reptér, lehetetlen állapot uralkodik a 2B terminálon, rendszeresek a késések - írja a Népszabadság. A tumultus oka, hogy késik a fapados terminál átadása. Hétfőtől a 2A fogadja néhány külföldi légitársaság gépét, de várhatóan ez sem jelent megoldást.

Hatalmas a zsúfoltság Ferihegy 2B terminálján, hosszú sorok kígyóznak a pultok előtt. Mivel csúszik az egyes terminál átadása a fapados járatok is a 2B-ről indulnak, és ez sorban állást hoz - írja a Népszabadság. Hétfőtől valamelyest enyhül a helyzet, mert tizennégy légitársaság igénybe veheti majd az eddig csak a Malév által használt 2A terminált. Kis forgalmú cégek költöznek át azonban csak a 2B-ről: az utaslétszám így várhatóan csak nyolc százalékkal csökken. A tizennégy társaság hetente 190 járatot indít Ferihegyről, ezért a Budapest Airport Rt. vezetői szerint felszabadulnak jegykezelő pultok, így - az új expresszpultok üzembe helyezésével együtt - jobb lesz kiszolgálása. 

Az egyes terminál hiánya komoly késéseket is okoz, mivel nincs elegendő repülőgép-állóhely és utashíd a kettes terminál körül, a leszálló gépek időnként a gurulóutakon várakoznak. Az ígéretek szerint azonban ez az állapot nem tart sokáig: a terminált július 15-én átadják. A műszaki átadás után viszont nem biztos, hogy rögtön megindulhat az egyes terminálról a forgalom. 