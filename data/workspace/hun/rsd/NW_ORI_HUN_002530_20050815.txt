Félszocpol csak komfortos lakáshoz jár

Alig fél évvel a Fészekrakó Program hatálybalépése után már szigorítják a használt lakásokhoz felvehető félszocpol szabályait, mert előfordultak visszaélések. A támogatásra nem jogosultak is hozzájutottak az állami segítséghez, illetve lakhatatlan, komfort nélküli lakásokat is vásároltak a támogatásból. A változásokkal keddtől bezárulnak ezek a lehetőségek.

A kormány a Fészekrakó Programmal bevezette a "fiatalok otthonteremtési támogatását", így ezév februárjától az önerő növelése érdekében azok a gyermeket nevelő 35 év alatti fiatal házasok, élettársak vagy egyedülállók is igényelhetnek félszocpolt, akik használt lakást vásárolnak. További feltétel, hogy az ingatlan vételára Budapesten és megyei jogú városokban ne haladja meg a 12 millió forintot, vidéken pedig a 8 millió forintot. Mivel azonban eddig az élettársi jogviszonyt nem kellett igazolni, jogosulatlanul is kifizettek támogatást, és olyan lakásokhoz is felvették a félszocpolt, amelyekben még vezetékes víz sem volt. A vissza nem térítendő állami támogatás pedig nem csekély, hiszen a szocpol fele, azaz az első gyermek után 450.000 forint, a második gyermek után 750.000 forint, a harmadik gyermek után 700.000 forint, a negyedik gyermek után 400.000 forint, minden további gyermek esetében százezer forint. A hatályos szabályozás szerint a folyósított támogatás összege nem haladhatja meg az adásvételi szerződésben meghatározott vételár 80 százalékát.

Az augusztus 16-án hatályba lépő változásokkal a jogszabály megköveteli, hogy az élettársak legalább egy éve közös háztartásban éljenek. Igényléskor ezt a tényt büntetőjogi felelősségük tudatában kitöltött nyilatkozattal kötelesek igazolni a fiatalok, a feltételeket pedig a folyósító hitelintézetek kötelesek ellenőrizni. Új szabály az is, hogy a támogatás igénybevételének jogszerűségét az adóhatóság ellenőrzi majd, a költségvetési támogatásokra vonatkozó szabályok szerint.

Ezentúl a megvásárolandó használt lakás minimális komfortfokozatát is meghatározza a jogszabály. Félszocpollal legalább komfortos lakást kell vásárolni. Az a lakás minősül komfortosnak, amelyben legalább 12 négyzetmétert meghaladó alapterületű lakószoba, főzőhelyiség, fürdőhelyiség és WC van, közművesített, valamint melegvíz-ellátással és egyedi fűtési móddal (szilárd- vagy olajtüzelésű kályhafűtéssel, elektromos hőtároló kályhával, gázfűtéssel) rendelkezik.

További szigorítás, hogy a folyósított támogatás összege a vételár maximum 70 százaléka lehet, s a lakás vételára nem lehet több sem az illetékes önkormányzat jegyzője által kiadott értékbizonyítvány szerinti értéknél, sem a hitelintézet által megállapított forgalmi értéknél. Ezzel kivédhető, hogy olyan lakásokat vásároljanak támogatással, amelyek vételára papíron magas, azonban a komfortfokozatuk alapján nem érnek annyit.