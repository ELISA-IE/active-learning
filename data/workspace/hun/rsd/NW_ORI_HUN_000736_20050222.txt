Lassú fordítás miatt csúszik a ciánper

Elhalasztották a tiszai ciánszennyezés miatt indított per hétfői tárgyalását, mivel nem készült el a román szakértői vélemény magyar fordítása. Az új tárgyalási nap május 2 - írja a Népszabadság.

Május másodikára halasztotta a Fővárosi Bíróság a tiszai ciánszennyezés ügyében indított kártérítési per hétfői tárgyalását - írja a Népszabadság. A halasztás oka, hogy még nem készült el a román bíróság által kirendelt szakértő véleményének magyarra fordítása - mondta a lapnak Szecskay András, a magyar államot képviselő ügyvédi iroda vezetője.

A magyar állam 2001-ben indított pert a román Aurul Rt. ellen a 2000 januárjában bekövetkezett tiszai ciánszennyezés miatt. Az Aurul aranybányájának zagytározójából kiszabadult 100 ezer köbméternyi cianidos szennyvíz a Szamos alsó szakaszának élővilágában közel 100, a Tiszáéban közel 80 százalékos pusztulást okozott. A magyar állam 28 milliárd 596 millió forintos kártérítést, és annak kamatait követeli a bányavállalattól. 