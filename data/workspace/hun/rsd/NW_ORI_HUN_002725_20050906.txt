Visszatartott támogatások miatt dühösek a miniszterre

Lehetetlen helyzetbe hozott a kulturális tárca több művészeti egyesületet, amikor befagyasztotta a pályázati pénzek kifizetését a kormányzatot érintő megszorítások miatt. Az egyesületek így egyelőre nem kapják meg azokat a pénzeket sem, amelyeket elvileg már megnyertek, és erről értesítést is kaptak. A minisztérium szerint januárban fizetnek.

A költségvetési maradványpénzek zárolására miatt befagyasztotta a kulturális minisztérium összesen 26 milliárd forint kifizetését. A döntés érinti azokat a pályázatokat is, amelyeket már tavasszal elbíráltak, és értesítették a nyertes civil szervezteket arról, hogy mennyi pénzt kapnak.

Emiatt 12, amatőr művészeket - színjátszókat, versmondókat, kórusokat, táncosokat - képviselő egyesület írt dühös levelet Bozóki András miniszternek, mert úgy vélik, a szervezeteket ellehetetleníti a döntés. A levélben követelték, hogy fizessék ki a már megítélt támogatásokat. A Színjátszó Szövetség például azt a korábban megnyert mintegy 1 millió forintot sem kapta meg, amely egy nyáron megrendezett színjátszó-találkozóra már elköltöttek. Így most - mivel a tárca nem fizet - ők tartoznak a szállodának és a fellépő művészeknek ezzel az összeggel. 

A Magyar Drámapedagógiai Társaság pedig már lemondott arról, hogy jövő tavasszal megrendezze a gyerekszínjátszó-találkozót, amelyet az elmúlt 12 évben mindig megtartottak. Az egyesület elnöke szerint ez az esemény 500 csoportot, mintegy 10 ezer embert érintett, de mivel zárolták a rendezvényre megpályázott 4 millió forintot, semmi esélyük arra, hogy megtartsák a talákozót.

A versmondót, mesemondó, színjátszó, néptáncos egyesületek legtöbbje az idei működési támogatást sem kapta meg, így az is kérdéses, hogy kihúzzák-e januárig, amikor - a mostani ígéret szerint - fizet a kormány. A már megnyert, de befagyasztott pénzek mellett több egyesület vezetője is arról panaszkodott, hogy nem írtak ki újabb pályázatokat sem a jövő évi programokra.

Bozóki András kulturális miniszter az [origo]-nak azt mondta, hogy kormányzati döntés volt a maradványpénzek zárolása, így csak januárban tud fizetni a tárca. Közölte ugyanakkor, hogy még egyeztetnek a pályázókkal, ha megkötött szerződésekről van szó, azon lesz a tárca, hogy minél előbb, még január előtt hozzájuthassanak a támogatáshoz az érintettek. Ennek érdekében tárgyalnak többek között a Pénzügyminisztériummal, és megnézik azt is, hogy a minisztériumon belül át lehet-e csoportosítani pénzeket. Ahol viszont nem kötöttünk szerződést, ott jogviszony nem áll fenn, nem tudunk mást tenni, mint januárban kifizetni, amit már megnyertek - mondta a miniszter.

A miniszter kedden bejelentette ugyanakkor, hogy döntöttek a könnyűzenét támogató PANKKK-programban pályázatairól. E szerint 69 vidéki ifjúsági és zenei klub összesen 92,7 millió forintos támogatást kap. Emellett az ifjúsági klubok infrastruktúrájának megújítására létrehozott hitelprogram 35 pályázója összesen 442,7  millió forintnyi hitelt vehet fel.

Bozóki ezzel kapcsolatban azt mondta, a PANKKK-ban szereplő klubok októberben kezdik a koncerteket, és januárban kapnak pénzt. Nem arról van szó tehát, hogy miközben leállítunk valamit, aközben egy másik társaság sok pénzt kap. Mindenki januárban jut hozzá a pénzéhez - mondta.