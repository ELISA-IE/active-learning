Legalább hatezer forint a továbbtanulás ára

A felsőoktatási jelentkezési lapokat kedd éjfélig kell postára adni. Az idén két héttel kevesebb idő áll a továbbtanulók rendelkezésére, hogy eldöntsék, hová jelentkeznek. A szükséges "A" és "B" lapok leadása darabonként háromezer forint, azaz minimum hatezret kell fizetni a jelentkezésért. A postázást a legtöbben az utolsó pillanatra hagyják. 

Február 15-én éjfélig mindenkinek döntenie kell, hol szeretne továbbtanulni és a kitöltött jelentkezési lapokat postáznia kell - az "A" lapokat az Országos Felvételi Irodához (OFI), a "B" lapokat pedig az adott egyetem vagy főiskola címére. A jelentkezési lapok darabonként háromezer forintba kerülnek, és mivel "A" lapból egyet, "B" lapból pedig annyit kell leadni, ahány helyre jelentkezik a diák, csak a jelentkezés minimum hatezer forintba kerül. 

Idén már elektronikus formában is lehet jelentkezni, erre eddig 19 ezren regisztráltak, ebből 13 ezer fő lépett be a rendszerbe. Közel háromezer fő pedig már véglegesítette is a jelentkezését. Hétfő reggelig postán mindössze 34 ezer jelentkezési lap érkezett az OFI-hoz. A legtöbben ugyanis az utolsó pillanatra hagyják a jelentkezést, ezért a legtöbb "A" és "B" lap megérkezése a határidő utáni napokban várható. A késve vagy hibásan kitöltött lapok érvénytelenek. 

Tavaly közel 167 ezren jelentkeztek egyetemre és főiskolára. Idén a határidő két héttel rövidebb, mert a kétszintű érettségi bevezetésével az érettségire való jelentkezés a felvételi jelentkezéssel vált egyenlővé. 