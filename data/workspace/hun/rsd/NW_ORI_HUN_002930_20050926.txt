Hat év után új alkotmánybírókat választottak

Megválasztotta alkotmánybíróvá a parlament hétfőn délután Bragyova Andrást és Kovács Pétert. Így most 10 tagja van az elvileg 11 fős testületnek. Az elnök, Holló András mandátuma azonban novemberben lejár, így hamarosan új elnököt kell választania a testületnek. A parlamentnek pedig arról kellene döntenie, hogy Hollót újraválasztják-e.

Hat év után ismét sikerült új alkotmánybírókat választania a parlamentnek, Bragyova András alkotmányjogász és Kovács Péter nemzetközi jogász személyében. Legutóbb 1999 júniusában Bihari Mihályt, Kukorelli Istvánt és Tersztyánszkyné Vasadi Évát választották meg.

A titkos szavazáson Bragyova András személyére 355 igen és 9 nem szavazatot, Kovács Péter személyére 359 igen és 7 nem szavazatot adtak le a képviselők.

Az elméletileg 11 fős testületnek így most 10 tagja van. Mivel a testület elnökének, Holló Andrásnak novemberben lejár a mandátuma és újraválasztásáról még nem döntöttek, így csak kilenc alkotmánybíró személye biztos.

Bragyova András, a hétfőn megválasztott egyik új alkotmánybíró 1975-ben diplomázott, majd két évig jogászként dolgozott az Általános Értékforgalmi Bankban.1977-ben a Magyar Tudományos Akadémia Állam- és Jogtudományi Intézetébe került, ahol azóta is dolgozik.

Bragyova emellett a Miskolci Egyetem Állam- és Jogtudományi Karán előbb a nemzetközi jogi tanszék megbízott vezetője volt, majd az alkotmányjogi tanszék irányítását vette át. 2002-ben egyetemi tanárrá nevezték ki.

Bragyova tudományos pályája kezdetén főleg nemzetközi jogi tanulmányokat publikált, többek között a környezetvédelem nemzetközi joga, a nemzetközi jog elméleti kérdései, a nemzetközi jog és a belső jog viszonya, az emberi jogok nemzetközi jogi védelme, az állami immunitás kérdéseiről - derült ki szakmai önéletrajzából. Később tudományos munkáiban az alkotmányjogon belül az alkotmánybíráskodás kérdései kerültek előtérbe.

Hétfőn alkotmánybírónak választotta meg a parlament Kovács Pétert is. Kovács 1983-ban szerzett diplomát, ezután a miskolci egyetem tanársegédje, később adjunktusa, majd docense lett, jelenleg a nemzetközi jogi tanszék vezetője.

Emellett Kovács 1998-tól a Pázmány Péter Katolikus Egyetem Jog- és Államtudományi Karán a nemzetközi közjogi tanszék vezetője is, 1998-ban pedig egyetemi tanári kinevezést kapott.

Egyetemi oktatói pályafutása mellett 1989-90-ben a Nemzeti és Etnikai Kisebbségek Kollégiumának szakértője volt Kovács Péter. Ezt követően 1990-94 között a párizsi nagykövetség első titkára volt. 1994-98 között nemzetközi jogi tanácsadóként dolgozott Tabajdi Csaba, a Miniszterelnöki Hivatal kisebbségi kérdésekkel foglalkozó akkori politikai államtitkár hivatalában. 1998-1999-ben a Külügyminisztérium Emberi és Kisebbségi Jogi Főosztályának vezetőjeként is tevékenykedett a most megválasztott alkotmánybíró.

Cikkünk megjelenésekor tévedésből összecseréltük a két alkotmánybiró képét, ezért az érintettektől és olvasóinktól elnézést kérünk. A hibát időközben kijavítottuk.