Már 40 országban aktív a véreskezű Zarkávi

Az al-Kaida iraki csoportjának vezetője az egész terrorhálózat fölött szeretné átvenni az irányítást - állítja a Times titkosszolgálati forrásokra hivatkozva. A brit lap szerint Abu Muszad az-Zarkávi kinőtte Irakot, és lassan kiterjeszti tevékenységét a környező országokra, illetve Európára. Csoportja már 40 országban jelen van, több embere és pénze van, mint egykori főnökének, Oszama bin Ladennek, aki egy éve nem hallatott magáról.

Túlnőtt egykori mentorán, Oszama bin Ladenen, és az al-Kaida legbefolyásosabb vezére lett Abu Muszab az-Zarkávi - írja a terrorhálózattal foglalkozó írásában a Times. A brit lap szerint Zarkávi, akit egykor az al-Kaida egyik legbrutálisabb, de nem túl befolyásos tagjának tartottak, már több embert irányít, nagyobb pénzügyi forrásokhoz fér hozzá és nagyobb népszerűségnek örvend a fiatal muszlimok között, mint egykori főnöke, bin Laden, aki már egy éve nem hallatott magáról.

Az amerikai terrorellenes központ információi szerint a 38 éves Zarkávi hálózata 40 országra terjed ki. Az iraki terrorista vezér 24 szélsőséges csoporttal tart fenn szoros kapcsolatot. A washingtoni stratégiai tanulmányok központja szerint a jordániai származású terrorista iraki felkeléséhez legalább 3000 külföldről érkezett harcos csatlakozott.

A Times a 62 halálos áldozatot követelő ammáni merényleteket Zarkávi csoportjának tulajdonítja, amely valóban magára vállalta az akciók elkövetését, azonban az erről szóló üzenet hitelességét nem erősítették meg. "Így jelöli ki Zarkávi saját területét. Meggyőződésem szerint hatalmi harc folyik az al-Kaidában, és azt próbálja demonstrálni, hogy az új főnök" - mondta a Timesnak egy arab hírszerző.

Zarkávi megpróbált már Kuvait felé is terjeszkedni, de embereit akkor fogták el, amikor megpróbáltak robbanóanyagot csempészni az országba. A Times által idézett brit hírszerzők szerint Dél-Afganisztánban is megvetette már a lábát, sőt, az októberben Düsseldorfban elfogott, robbantásos merényletek kitervelésével gyanúsított személyeket is az ő embereinek tartják. Londonban pedig toborzóit tartóztatták le.

A hatalmi harc gyanúját erősíti az a levél is, amelyet az amerikai hírszerzők fogtak el Irakban idén. A levélben Ajman al-Zavahiri, az al-Kaida második számú vezetője és a terrorhálózat ideológiai mindenese feddi meg Zarkávit az Irakban folytatott akciói miatt. A levél leglényegesebb része, amely az iraki hatalomátvétel lehetséges menetét írja le és amely helyteleníti, hogy Zarkávi arab célpontok ellen is támadást intéz, mivel ezzel népszerűtlenné teszi a hálózatot a lakosság körében.