Elfogatóparancsot adtak ki az ausztráliai náci ellen

Elfogató parancsot bocsátott ki a bíróság az Ausztráliában élő, háborús bűncselekményekkel gyanúsított Zentai Károly ellen. A férfi a hatvan évvel ezelőtti, korabeli tanúvallomások szerint terrorizálta, kínozta a zsidó foglyokat és katonaszökevényeket, egy zsidó fiút pedig kivégzett. 

A háborús bűnökkel gyanúsított Zentai Károly ellen elfogatóparancsot adott ki a Fővárosi Bíróság katonai tanácsa - erősítette meg a Magyar Nemzet információit a katonai ügyészség szóvivője. Ács Tibor az [origo]-nak elmondta: nemcsak a korabeli dokumentumok alapján végezték a nyomozást, hanem tanúkat is hallgattak ki. Korábban a legfőbb ügyész beszámolt arról, hogy két élő tanút találtak a hatvan évvel ezelőtti ügyről, akik közül az egyik közvetlen, a másik közvetett információkkal rendelkezik az ügyről.

A kiadatást a jogszabályok szerint az igazságügyi miniszternek kell kezdeményeznie. Az Ausztráliában élő férfi ügyét az ottani rendőrség is vizsgálja, mivel Ausztráliának van joghatósága arra, hogy állampolgárainak háborús bűncselekményei után nyomozzon, akár a második világháborúig visszamenőleg is. A két ország között van kiadatási egyezmény, így elvi akadálya nincsen, hogy a magyar igazságügyi miniszter kérelmére kiadják a vádlottat. A hazai felelősségre vonást megkönnyítheti, hogy Zentai még magyar állampolgár. 

A most már 84 éves Zentai Károlyt azzal gyanúsítják, hogy két katonatársával együtt brutálisan kivégzett egy zsidó fiút. A második világháború után már alaposan kivizsgálták ezt az ügyet: zsidók, katonaszökevények és katonák egybehangzó vallomásai támasztották alá a vádat. A nyomozati és népbírósági anyagok szerint (a gyilkosságon kívül) a vádlottak brutálisan verték és terrorizálták a fogságukba került zsidókat és katonaszökevényeket. Az ügy két másik vádlottját elítélték (egyiket kivégezték, a másik életfogytiglant kapott), az Ausztráliába emigrált férfit pedig nem tudták, mivel nem jött haza külföldről. Ő azt nyilatkozta az ausztrál sajtónak, hogy ártatlan.