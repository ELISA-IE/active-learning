Gazdag országról kíváncsiskodik az SZDSZ

"Hogyan legyünk gazdag ország" címen újabb internetes kérdőívben kéri ki az SZDSZ a választópolgárok véleményét. Ezúttal arra voltak kíváncsiak, hogy mire is költse az állam az adófizetők pénzét. Az ígéretek szerint a válaszokkal befolyásolni lehet a magyar liberálisok politikáját.

Az SZDSZ a kérdéssorában többek között a szegénységre, a tőzsdei befektetésekre, a szabad piacgazdaságra, multikra, adózásra, családi pótlékra, munkahelyteremtésre, mezőgazdasági támogatásokra vonatkozó véleményekre volt kíváncsi. Ahogy az előző kérdőívben, most is kérdésenként három válasz közül lehet választani, amelyek a konzervatív, a liberális, illetve a szocialista álláspontot tükrözik az SZDSZ szerint.

Az eddigi eredmények alapján az olcsó külföldi élelmiszerek, a külföldiek földvásárlása, valamint a családi pótlékkal kapcsolatos kérdések osztották meg a válaszolókat. Ezekben a témákban nem volt nagy eltérés egyik álláspont javára sem.

A válaszadók egyöntetű többsége nyilatkozott úgy, hogy az állam ne támogassa az egyházakat. Egyértelmű fölényben voltak azok is, akik szerint a teljesítmény határozza meg a kereseteket, és az a válasz is elsöprő többséget kapott, mely szerint az államnak elsősorban az adók és járulékok csökkentésével kellene a munkahelyteremtés érdekében lépnie. A válaszolók abban is egyetértettek, hogy a hálapénzt fel kell számolni, és hogy a külföldiek magyarországi munkavállalása ugyanolyan természetesnek kell lennie, mint amilyen a magyarok külföldi munkavállalása. 

Néhány kérdésben kisebbségben van a párt liberális álláspontja a szavazás hétfő délelőtti állapota szerint: így a külföldi élelmiszerek esetében (jó-e, hogy a külföldi élelmiszer olcsóbb, mint a magyar?) a konzervatív voksok vannak többségben, de a privatizációs és az agrártámogatás kérdésében sem a liberális álláspont vezet.