Erős földrengés rázta meg Tokiót

Erős földmozgásra ébredt hétfőn Tokió. A rengés központja a várostól északkeletre volt. A földmozgás okozta károkról eddig nem érkezett jelentés.

Jelentős 6,1-es erősségű földrengés rázta meg hétfőn reggel Tokiót - írja a Reuters. Egyelőre nem érkezett hír a földmozgás által okozott károkról. Az NHK rádióállomás szerint a japán főváros melletti Narita repülőtér két kifutópályáját ellenőrzés céljából lezárták, kásőbb azonban újra megnyitották.

A földmozgás nem sokkal reggel fél nyolc előtt kezdődött. A rengés központja Tokiótól északkeletre, 60 kilométerrel a földfelszín alatt volt.

Japánban nem ritkák a földrengések, mivel ez a világ egyik szeizmikusan legaktívabb térsége. A 6-osnál nagyobb erősségű rengések ötödét itt regisztrálják. Az 1995-ös kobei földrengés 6400 emberrel végzett. 