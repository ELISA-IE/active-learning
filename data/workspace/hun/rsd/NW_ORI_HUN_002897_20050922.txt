Gyengül a forint árfolyama

A kedvezőtlen államháztartási hírek miatt egy forintot gyengült a forint árfolyama euróhoz képest csütörtökön napközben. További jelentős euró erősödés azonban nem várható a szakértők szerint.

A magyar fizetőeszköz gyengülése több tényező következménye: az államháztartás egyenlegéről szóló negatív híradások és vélemények mellett egy regionális, közép-európai nyereségrealizálási folyamat is ebbe az irányba terelte a forintot - mondta az [origo]-nak Trippon Mariann, a CIB Bank elemzője. 

A fejlett piacok alacsonyabb hozamai korábban egyértelműen Kelet-Európa felé irányították a befektetőket, akik a magasabb alapkamatok miatt a térségben még mindig stabil hozamfelárra számíthatnak. A magyar fundamentumokba a 2005-ös év eddigi szakaszában beáromló tőke az év korábbi szakaszában egy erős forintot eredményezett. Bár ezeknek a piacoknak korábban is volt némi bizonytalansági, kockázati többlete a fejlett piacokhoz képest, a rendkívül kedvező globális befektetési klímában ez a kockázat bevállalható volt a nyereségtöbblet fejében. 

Az idén egyébként nagy változások. továbbra sem várhtaók. A most napvilágra került negatív államháztartási egyensúlyi várakozások ugyan valamelyes további forint gyengüléshez vezethetnek, ám a drasztikus árfolyamesésnek kicsi a valószínűsége. A szakértő a negyedik negyedévre 248 forint körüli eurót vár, míg év végére 249-250 forintot érhet egy euró a devizapiacon. A befektetők egy, az év eddigi részére jellemző, kedvező gazdasági környezetben nagy valószínűséggel még egy gyengébb árfolyamon is kitartanak a forinteszközű befektetéseik mellett. 

Mindez azt jelenti, hogy az alapkamat a korábban megállapított forgatókönyv szerint alakulhat, vagyis év végéig egy további, 0,25 százalékos mérséklés várható. Optimális esetben elképzelhető egy 50 bázispontos további mérséklés, de egy kicsi esély van a jelenlegi szint konzerválódására is.