A négy új alkotmánybíróból kettő régi lesz

A közel egy éve húzódó vita az új alkotmánybírákról várhatóan szeptember 12-én megoldódik: a már tavasszal kijelölt két új bíró mellett meghosszabbítják Holló András mandátumát, és visszatérhet a testületbe Lábady Tamás.

Idén többször is elmaradt az Alkotmánybíróság ülése, mert nem voltak elegen, egyetlen hiányzás már határozatképtelenné tette a testületet. A parlamenti pártok ugyanis képtelenek voltak a nyugdíjba vonuló bírák helyett új személyekben megegyezni. A bírák megválasztásához kétharmados többség szükséges, vagyis a jelenlegi helyzetben muszáj hozzá az ellenzéknek és a kormányoldalnak kompromisszumot kötni. A tét jelentőségét jól jellemzi, hogy világviszonylatban is különösen erős jogai vannak a magyar Alkotmánybíróságnak.

Eddig három jelölt hiányzott, és ez hátráltatta a megállapodást, mert az ellenzék és a kormány egy-egy jelöltje mellett nem találták meg a harmadik személyt. Őszre azonban a mandátumok lejárta miatt már négyre emelkedett volna a hiányzó bírák száma, és ez megkönnyítette a kompromisszumot, hiszen a két oldal ugyanannyi személyt javasolhatott.

Már tavasszal megállapodtak a pártok Bragyova András és Kovács Péter személyében, ők új tagjai lesznek a bíróságnak. Szili Katalin házelnök keddi bejelentése szerint abban is megállapodtak a pártok, hogy két bíró ismét tagja lehet a testületnek: az egyikük Holló András, az Alkotmánybíróság jelenlegi elnöke, a másikuk pedig Lábady Tamás lesz. Lábady 1999-ig volt alkotmánybíró, és különvéleményei alapján inkább konzervatív értelmezések jellemezték tevékenységét. Lábadyt 2001-ben a Fidesz, az MDF és a kisgazdák ombudsmannak is jelölték. 

Holló András 1996 óta alkotmánybíró, 2003 óta a testület elnöke, és még tavasszal azt nyilatkozta, hogy nem bízik mandátuma meghosszabbításában.