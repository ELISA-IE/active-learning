Mégsem lesz tilos a csoki az iskolai büfében

Mégsem lesz tilos ősztől az iskolai büfékben csoki és a kakaós csiga. Az Oktatási Minisztérium ugyanis a korábbi tervekkel ellentétben nem tiltja majd a nehéz ételeket, csak a könyű, egészségesebb táplálék fogyasztására buzdít - írja a Népszabadság.

Mégsem vezet be tiltást az Oktatási Minisztérium az iskolai büfék egyes ételeire - írja a Népszabadság. A korábbi tervekkel ellentétben nem tiltják be az olyan termékeket, mint a csoki, a kakaós csiga, a Túró Rudi vagy a sonkás zsemle. A tárca ugyanis (az élelmiszergyártók, a forgalmazók és a táplálkozástudományi szakemberek tiltakozásának hatására) elállt attól az ötletétől, hogy jogszabályban szűkítse és tegye egészségesebbé az iskolai büfék ajánlatát.

Ehelyett csak - belga példára hivatkozva - ajánlást tesznek közzé, amely az egészségesebb táplálékok arányának növelésére buzdít. Az ajánlást az Országos Élelmiszer-biztonsági és Táplálkozástudományi Intézet készítette. Ehhez kapcsolódó miniszteri rendelet szeptemberben jelenik meg. Az ajánlás szerint a zöldség-, gyümölcsfajták, a tejtermékek és a teljes őrlésű gabonafélékből készült pékáru a kívánatos az iskolákban.