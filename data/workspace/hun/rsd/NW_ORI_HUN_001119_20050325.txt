Nem járhatnak óvodába a beoltatlan gyerekek

Nem fogadták az óvodák azokat a szentesi gyerekeket, akiknek szüleik nem engedték beadni a kötelező védőoltásokat. Az önkormányzati óvodák szerint semmilyen közösségbe nem mehetnek a gyerekek, az egyházi óvoda pedig még egyeztet a hatóságokkal az ügyben. Egyedül a legidősebb fiút vették fel egy zenei iskolába azért, mert ott a tanárok egyszerre csak egy gyerekkel foglalkoznak.

Egy szegedi család nemrég polgári pert nyert a gyámhivatal ellen. A hivatal azt kérte, hogy a bíróság egy rokonnál helyezze el a házaspár négy kiskorú gyerekét, amiért a szülők nem engedték beadni a védőoltásokat. Az ügynek azonban ezzel még nincs vége, mert közben az ÁNTSZ is feljelentést tett a szülők ellen kiskorúak veszélyeztetése miatt. Az ügyészség még nem döntött arról, hogy vádat emel-e az ügyben.

 

A négy gyerekből kettőnek óvodába kellene járnia. A megkeresett önkormányzati óvodák azonban elutasították a szülők felvételi kérelmét. Ternainé Fodor Mariann, a Kossuth Utcai Óvodai Munkáltatói Körzet vezetője az [origo]-nak elmondta: egy 1998-as népjóléti minisztériumi rendelet alapján utasították el a szülők kérelmét. E szerint közösségbe csak az a gyerek mehet, akinek megvannak a szükséges védőoltásai. A körzeti vezető hozzátette: ez nemcsak az óvodákra, de valamennyi iskolára nézve is kötelező előírás.

 

"Sokan azt gondolják, hogy ha csak egy gyerek nincs beoltva egy közösségben, akkor ő nem jelenthet veszélyt a többiekre, hiszen ők védettek. Ez sajnos nem így van, ugyanis a gyerekek csak a kórokozók egy típusa ellen védettek. Ha a védőoltást nem kapott gyerek megbetegszik, a kórokozók mutánsokat hoznak létre, ami ellen viszont a többi gyerek sem védett, így igenis kialakulhat járvány" - érvelt Ternainé, aki szerint az is épp elég veszélyforrás, hogy a zárt közösségen kívül kapcsolatba kerülhetnek mások ezekkel a gyerekekkel.

 

Egyedül az egyház által működtetett Szent Erzsébet katolikus óvodában nincs még végleges döntés az elutasításról. Az egyik óvónő az [origo]-nak elmondta: miután a szülők jelentkeztek náluk, a megyés püspök azt közölte, hogy nem zárkóznak el az ügyben, de nem akarnak a hatóságok döntése ellenében tenni. Így mielőtt meghoznák a döntést, tájékozódnak és egyeztetnek a hivatalokkal.

 

A legidősebb fiút ősztől iskolába járatnák szülei, jelenleg előképzős a Lajtha László Alapfokú Művészeti Iskolában. Az iskola igazgatóját az [origo] nem tudta elérni, mivel jelenleg tavaszi szünet van, de a Délmagyarországnak Mihály Béla azt mondta: azért döntöttek a fiú felvételéről, mert a zeneórákat növendékeik egyedül veszik tanáraiktól.

 

Korábban már született egy hasonló ügyben bírósági ítélet: kiskorú veszélyeztetésének bűntettében bűnösnek mondott ki a bíróság egy szombathelyi házaspárt, mert megtagadták, hogy gyerekeik megkapjanak bizonyos kötelező oltásokat. A házaspárt hat-hat hónapi, két évre felfüggesztett börtönbüntetéssel sújtották első fokon. A szülők fellebbeztek a döntés ellen, a másodfokon eljáró bíróság végül pénzbüntetéssel sújtotta őket.

 

Kapcsándi Dóra