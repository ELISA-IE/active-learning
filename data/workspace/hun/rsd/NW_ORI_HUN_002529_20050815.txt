Egy francia képviselő a raptől félti a nemzet biztonságát

A konzervatív francia kormánypárt, az UMP egyik képviselője a nemzet biztonságára és fehérellenes rasszizmusra hivatkozva akarja betiltani a Magyarországon kevéssé ismert francia rap előadó Monsieur R egyik klipjét.

A képviselő véleménye szerint a hatóságoknak be kellene tiltani Monsieur R beszédes című Politikment Inkorrekt című albumának egyik klipjét, mert az "gyűlöletkeltő és rasszista". Sőt, a konzervatív képviselő úgy találja, hogy a klip az amúgy is gyökértelen ifjúságban "fokozza a Franciaország és a Nyugat elleni érzelmeket, és terrorizmusra buzdít". A képviselőnek az sem tetszik, hogy a klip az Elefántcsontpartról kivonuló francia csapatok képeivel van tele.

A rapper közölte, hogy ő nem általában a franciák ellen szól valóban elég trágár, kemény nyelvezettel, hanem a francia állam vezetőiről, akik a rabszolgaságtól a gyarmatosításon át napjainkig kizsákmányolták Afrika népét. A zairei származású zenész szerint mindenképpen jobb lenne, ha a képviselő számára az lenne például elviselhetetlen, hogy Jacques Chirac jelenlegi francia köztársasági elnök még miniszterelnökként többször meleg pillantások kíséretében szorongatta a véreskezű zairei diktátor Mobutu kezét.