A nemzetközi jogot sérti a CIA-gépek beengedése

Egy amerikai jogi szakvélemény szerint megsértik a nemzetközi jogot azok az országok, amelyek engedélyt adnak a CIA fogolygépeinek, hogy leszálljanak területükön. A Guardian által idézett szöveg szerint ezek az államok, az USA-hoz hasonlóan felelősek, ha a CIA gépei valóban az emberi jogok megsértéséhez asszisztálnak. Az amerikai külügyminiszter hétfőn tagadta, hogy az USA ilyen célra használna fogolyszállító gépeket.

Megsértik a nemzetközi jogot azok az országok, amelyek engedélyt adnak a CIA fogolygépeinek, hogy leszálljanak területükön - áll abban a Guardian által idézett szakvéleményben, amelyet amerikai jogászok adtak ki az egyre nagyobb nemzetközi vitát kiváltó gépekről. Már a nemzetközi jog megsértését jelentheti az is, ha csak arra adnak engedélyt a gépeknek, hogy tankoljanak, útban egy harmadik ország felé.

A feltételezések szerint a CIA titokzatos gépeinek feladata, hogy a terrorista tevékenységgel gyanúsított személyeket olyan országba szállítsa, ahol nem tilos a kínvallatás vagy más, az emberi jogokat sértő eszközök alkalmazása a gyanúsítottakkal szemben. Az Egyesült Államok törvényei ugyanis tiltják az ilyen módszereket, de csak az ország területén.

A New York-i egyetem emberi jogi jogászai által készített szakvélemény szerint, azok az országok is felelősek az esetleges jogsértésekért, amelyek csak asszisztálnak a végrehajtáshoz. A szakvéleményt Condoleezza Rice amerikai külügyminiszer európai körútjának megkezdése előtt adták ki.

Rice egy keddi beszédében ugyanakkor tagadta, hogy az Egyesült Államok CIA gépeket használna terrorista gyanúsítottak más, a kínvallatást engedélyező országokba való szállítására. Azt ugyanakkor elismerte, hogy fogolycsere keretében használnak repülőket rabok szállítására - írja a BBC News. Az Egyesült Államok "minden törvényes fegyvert bevet a terrorizmus elleni harcban" - fogalmazott Rice Marylandben, németországi látogatása előtt egy nappal.

Számos európai országban folytatnak vizsgálatot a CIA-gépek ügyében, amelyekről egyre több bejelentés érkezik. A brit lap által idézett szakvélemény annak a brit parlamenti bizottságnak a felkérésére készült, amely azt követően ült össze, hogy a Guardian angol területen leszálló CIA-gépekről tett említést. Legutóbb Németországról derült ki, hogy az amerikai hírszerzők gépei 437 alkalommal landoltak az ország repülőterein.