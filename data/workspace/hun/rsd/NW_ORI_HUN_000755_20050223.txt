Filmet, zenét is visznek a falvakba a könyvtárbuszok

Az idei évben már működésbe léphetnek azok a könyvtárbuszok, amelyek a könyvekkel és CD-kel látnák el a könyvtár nélküli kis falvakat. A kultusztárca tervei szerint a darabonként 50 millió forintba kerülő buszok legalább ötezer kötetet szállítanának, és internet hozzáférés is lenne rajtuk.

Könyvtárbuszokat indítana a Nemzeti Kulturális Örökség Minisztériuma (NKÖM) azokba a kis településekbe, amelyek nem rendelkeznek saját könyvtárral. A 3135 magyar település nagy részében van nyilvános könyvtár. Az ezernél kevesebb lakossal rendelkező településeknél azonban előfordul, hogy a könyvtári szolgáltatás nem megfelelő (nem bővül a kínálat, nincs adatbázis, hiányzik az internet) vagy pedig egyáltalán nincs is könyvtár. Ez utóbbi falvakat látogatná a kultusztárca tervei szerint legalább kéthetente a könyvtárbusz.

A kultusz tárca tájékoztatása szerint a kifejezetten az erre a célra épített busz alkalmanként ötezer kiadványt szállítana, köztük könyveket, CD-ket és DVD-ket. A lakosok pedig rendelhetnek is, amit a busznak a következő alkalomra be kellene szereznie. A mozgó könyvtárban internet hozzáférés is lenne, valamint olyan közhasznú információkat is fuvarozna a falu lakóinak, mint például a közeli városban található álláslehetőségek.

A közel 50 millió forintba kerülő speciális busz finanszírozását az a néhány héten belül elkészülő kormányrendelet biztosítaná, amely a kistérségi társulások megalakulásának ösztönzéséről rendelkezik. A jogszabály értelmében a több településből álló kistérségek különféle szociális és oktatási tevékenységekre pályázhatnak, amik között a könyvtárbusz is szerepel. Az elnyert pénzt a kistérség átutalná a kiválasztott megyei vagy városi könyvtárnak, ami aztán majd megvásárolja a buszt. A kulturális minisztérium tervei szerint az idei év második felében várhatóan 5-6 könyvtárbusz lép működésbe, a buszpark pedig várhatóan 30 mozgó könyvtárból áll majd.