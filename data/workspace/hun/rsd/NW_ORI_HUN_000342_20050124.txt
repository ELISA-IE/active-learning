A "forradalom istennője" lesz az ukrán kormányfő

Az ukrán elnökválasztás megismétlésében és az ellenzék győzelmében kulcsszerepet játszó Julia Tyimosenkót nevezte ki kormányfőnek Viktor Juscsenko ukrán elnök. A "forradalom istennőjének" is nevezett Tyimosenko hatalmas népszerűségnek örvend Ukrajna nyugatbarát részeiben, Oroszországban azonban fogság várná.

Viktor Juscsenko új ukrán elnök szövetségesét, Julia Tyimosenkót nevezte ki kormányfőnek. Tyimosenko egyelőre ügyvezető kormányfőként látja el feladatait, míg a kinevezését a parlament jóvá nem hagyja. Tyimosenkónak saját pártja van "Szülőföld" néven, amely Viktor Juscsenko ellenzéki elnökjelölt legerősebb választási szövetségese volt.

A múlt év végi ukrán elnökválastás megismétléséért tartott tüntetések megfigyelők szerint jelentős részben Julia Tyimosenkónak köszönhető vezettek sikerre. Ő javasolta a tüntetőknek, hogy vegyék blokád alá a kormányépületeket, hogy sztrájkoljanak, amíg meg nem semmisítik a választási eredményeket. Céljukat elérték, új választásokat írtak ki végül, amelynek révén az addigi ellenzék átvette a hatalmat.

Volt már kormányfőhelyettes és letartóztatott is 

A külföldi sajtó által "elbűvölő szépségűnek" lefestett Tyimosenko kormányfői kinevezesével elért pályája eddigi csúcsára. Korábban volt már miniszterelnök-helyettes, és volt börtönben is, pontosabban vizsgálati fogságban. A rendszerváltás után energiaimporttal foglalkozó céget vezetett férjével, majd az államigazgatásban helyezkedett el, ahol hasonló területet irányított. Nagy vagyonra tett szert nem egészen világos körülmények között. Amikor Juscsenko kormányfő volt 1999-ben, ő lett a helyettese. Reformjai révén megtisztította a visszaélésektől az energiaszektort, bevezette a piaci verseny elveit, és megtiltotta a barterezéseket. Ennek köszönhetően mintegy 2 milliárd dollárt juttatott az államkasszába. A fekete jövedelmeiktől megfosztott, elnöki körökben mozgó oligarchák azonban elérték Kucsma elnöknél, hogy 2000 januárjában menessze Tyimosenkót a kormányból. Azóta ádáz ellensége a most leköszönt Kucsma elnöknek.

Tyimosenko útja a politika csúcsáról a fogdába vezetett, ahol hat hetet kellett eltöltenie. A kijevi bíróság azonban megsemmisítette az ügyészség vádjait, és kiengedték. Tyimosenkóék szerint letartóztatatása politikai okokból történt. A vádhoz a muníciót Oroszországból kapta az ügyészség. Ott egy magas rangú katonai vezetőt tartóztattak le vesztegetés miatt, a moszkvaiak szerint Tyimosenko szervezte a megvesztegetést. Az orosz katonai főügyészség még az ukrán tüntetések ideje alatt megerősítette, hogy továbbra is vádolja a három és fél évvel ezelőtti ügyben. A megfigyelők szerint ez nem volt véletlen: Putyin orosz elnök szerette volna meggyengíteni az ukrán ellenzéket, hogy az addigi oroszbarát ukrán politika ne változzon.

Még magasabbra törne

A hivatalát a hétvégén átvevő Juscsenko első külföldi útja Moszkvába, Putyinhoz vezet. Tyimosenko pedig nem titkolja, hogy szívesen lenne majd egyszer ukrán elnök. A honlapján lehet szavazni arra, hogy milyen poszton látnák szívesen. Az elnöki poszt (a kormányfői mellett) kapta a legtöbb voksot.