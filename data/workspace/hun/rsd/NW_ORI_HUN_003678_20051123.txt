Egyre kevesebb mentőautón van orvos

A túlmunkaszabályok szigorodása és az orvoshiány miatt egyre kevesebb mentőautón van orvos. A 828 mentőkocsiból csak 30-40-en szolgál orvos a nap 24 órájában - írja a Népszabadság. A mentőszolgálatot ez a szükség arra kényszerítette, hogy a német típusú mentés helyett áttérjen az angol-amerikai típusúra. Az utóbbi esetben szakképzett mentőtisztek, ápolók végzik a sürgősségi ellátást.

Összesen 828 mentőautó van szolgálatban az országban, ám ezek közül csupán 159-re jut fő- vagy részállású orvos, és csak 30-40 kocsin van a nap 24 órájában doktor - írja a Népszabadság. A többi kocsin mentőtisztek, szakápolók vannak. A lap szerint gyakran a kórházakban sem orvosok fogadják a sürgősségi ellátásra beszállított betegeket. 

Ennek oka az egyre szigorúbb túlmunkaszabályok és az orvoshiány. Takács Zoltán, az Országos Mentőszolgálat főigazgatója szerint tavaly óta tíz új mentőállomást adtak át, miközben félszáz mentős távozott - tisztek és orvosok mentek nyugdíjba. A főigazgató szerint a kezdetben szükségszerű orvosszám-csökkentést végül koncepcióvá alakították. Így a német típusú mentés helyett - amikor minden kocsin utazik orvos vagy mentőtiszt -, lassan átállnak az angol-amerikai rendszerre - amikor jól képzett mentőtiszt, vagy mentőápoló van csak a mentőautókon.

A támogatók szerint ugyanakkor a mentőtisztek biztonságosabb ellátást nyújtanak, mert ők csak szigorú protokollok szerint dolgozhatnak, míg az orvos nagyobb kockázatokat vállal a gyógyítás szabadsága nevében. Mások azzal érvelnek, hogy infarktus esetén jóval nagyobb a beteg túlélési esélye, ha orvos is érkezik. Azt ugyanakkor még senki nem tudja biztosan, hogy ez a váltás kerülhet-e emberéletbe - írja a Népszabadság. 