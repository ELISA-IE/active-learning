Elutasították Hodorkovszkij fellebbezését

Nyolc évre ítélték jogerősen az egykori orosz olajbojár Mihail Hodorkovszkijt. A Jukosz olajtársaság volt vezérének fellebbezését elutasította a bíróság. A Jukosz-ügy politikai motivációit Hodorkovszkij ügyvédei szerint az bizonyítja, hogy a bíróság kevesebb, mint egy nap alatt döntött a fellebbezésről.

Nyolc évre csökkentették jogerősen Mihail Hodorkovszkij orosz olaj-üzletember ítéletét Moszkvában. A Jukosz ügyben elítélt Hodorkovszkij ellen egy vádpontot elejtettek, de a többi ötöt továbbra is fenntartották. Az ítélet Hodorkovszkij egykori jobbkezére, Platon Lebegyevre is vonatkozik.

A csalással és adócsalással vádolt Hodokovszkij a "Kreml bürokratáit" vádolta azzal, hogy hadjáratot kezdtek ellene. "Nincs igazság ebben az ügyben" - vádolta a bíróságot a volt Jukosz-vezér. Hodorkovszkit és Lebegyevet a börtönbüntetés mellett összesen mintegy 600 millió dollár adó és büntetés megfizetésére kötelezték.

Dimitrij Sohin államügyész ugyanakkor üdvözölte a Jukosz ügyben hozott jogerős ítéletet. "Most már biztosan elondhatjuk, hogy Hodorkovszkij és Lebegyev súlyos bűnöket követtek el, és ezért megfelelő börtönbüntetést kaptak" - nyilatkozta a döntés után Sohin.

A bíróság szokatlanul gyorsan: kevesebb mint egy nap alatt döntött a volt Jukosz-vezér ügyében. Hodorkovszkij ügyvédei szerint a bíróság gyorsasága az ügy politikai hátterét igazolja - írja a BBC News.

A 11 hónapja zajló perben többször felmerült már, hogy Hodorkovszkij azért került a bíróságok látókörébe, mert Jukosz-vezérként ellenzéki pártokat finanszírozott, és politikai ambíciói voltak.

Hodorkovszkij állítólag decemberben egy előrehozott helyi választáson be akart kerülni az orosz parlament, a duma alsóházába, hogy a képviselői mentelmi joggal védje magát a perben. Amíg fellebbezése függőben volt, az orosz jog szerint erre megvolt a lehetősége, azonban jogerős ítélettel már nem indulhat a választáson. Sokak szerint a bírósági döntés azért volt ilyen gyors, hogy mindenképp megakadályozza Hodorkovszkijt abban, hogy bekerüljön a dumába.