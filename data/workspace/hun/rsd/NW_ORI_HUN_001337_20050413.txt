Elúszhatnak a rendőrök újautó-álmai

Elhalasztaná a pénzügyminisztérium annak a tendernek a kiírását, amelynek keretében új autókhoz jutna a rendőrség - írja a Népszabadság. Gyurcsány Ferenc még kormányfő-jelöltként ígérte meg az ORFK vezetőinek, hogy kicserélik az elöregedett és lepusztult rendőrségi járműveket, vagyis a teljes gépjárműállomány harmadát. 

Gyurcsány Ferenc miniszterelnök-jelöltként tett ígérete értelmében eredetileg három év alatt cserélték volna újra a 4200 erősen elhasználódott szolgálati járművet, amit a BM és a rendőrség tényként kezelt. Lamperth Mónika belügyminiszter már oda is ígérte a selejtezésre kijelölt, de még használható autókat a Polgárőrségnek, és megtiltotta a félmilliónál nagyobb összegű felújítást igénylő kocsik használatát. 

Csakhogy eddig még nem írták ki rájuk a közbeszerzési pályázatot. A belügyi forrásokra hivatkozó lap szerint azonban, ha ki is írták volna a tendert, már akkor sem valószínű, hogy december 31-ig megjönne az idénre ígért ezer autó. Ráadásul a napokban a Pénzügyminisztérium már megpróbált visszakozni az ígérettől egy tárcaközi egyeztetésen. A BM-esek ugyanakkor kitartottak Gyurcsány ígéretének végrehajtása mellett, zsákutcába futtatva a megbeszéléseket. 

A Népszabadság úgy tudja, a vitát a kormányfő elé viszik. Ha ott sem lesz döntést napokon belül, akkor az idén már biztos nem lesznek új autói a rendőrségnek.