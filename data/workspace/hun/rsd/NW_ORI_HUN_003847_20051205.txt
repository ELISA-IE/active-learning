Tiltakoznak az orvosok a vényírás ellenőrzése ellen

A Magyar Orvosi Kamara tiltakozik a kormány javaslata ellen, amely a vényírási szokásokat ellenőrizné - olvasható a Népszabadság hétfői számában. A tervezet szerint megjutalmaznák azokat az orvosokat, akik a lehető legolcsóbb, de hatásos gyógyszereket írják fel, a helytelenül rendelőket pedig megbírságolnák.

"Végrehajthatatlan szörnyűségnek" nevezte a kormány vényírásra vonatkozó javaslatát Éger István, a Magyar Orvosi Kamara elnöke - írta hétfőn a Népszabadság. A sérelmezett tervezet alapján januártól megbüntetnék azokat az orvosokat, akik nem tájékoztatják betegüket a gyógyszerek helyettesíthetőségéről, és a készítmények árkülönbségeiről.

A beteg aláírásával igazolná, hogy az orvos eleget tett-e ennek a kötelezettségnek. A hatékony, de olcsó terápiát választókat megjutalmaznák. Bírságot kellene fizetni a gyógyszerbüdzséből sokat költőknek és azoknak is, akik hiányosan dokumentálnak. A javaslat szerint a bírság a nem megfelelően kiválasztott gyógyszer támogatási összegével egyezne meg, a befolyt összegből pótolnák a gyógyszerkassza hiányát. A helytelenül eljáró orvosoktól a receptfelírási jogot is megvonhatná az egészségbiztosító.

Szilvási István, a Magyar Orvosi Kamara alelnöke a Népszabadságnak elmondta: nem az ellenőrzés miatt tiltakoznak az orvosok, hanem a végrehajthatatlan előírásokat utasítják el. "Különösen akkor, ha azok olyan többletterheket rónak az orvosokra, amelyekkel a betegek ellátására jutó, amúgy is kevés idő tovább rövidül" - tette hozzá. 