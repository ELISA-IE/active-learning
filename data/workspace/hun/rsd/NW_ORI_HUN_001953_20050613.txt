APEH mulasztás miatt felkészületlenek a bankok

Egyelőre nem készültek fel a magyar bankok az uniós adatszolgáltatási kötelezettség teljesítésére - írja a Világgazdaság. A pénzintézetek egy APEH kiadványra várnak, amelyből megtudhatnák, mit is kell tenniük. Az Unió kamatadó irányelve júniustól lép életbe, célja, hogy a polgárok ne tudják saját adóhatóságuk elől eltitkolni más országokban szerzett kamatjövedelmeiket.

A magyar bankok még nincsenek felkészülve az Európai Unió adatszolgáltatási irányelvének teljesítésére. A pénzintézetek számára már régebb óta tudott, hogy júliustól adatokat kell szolgáltatniuk külföldi betéteseik adóhatóságainak, azonban az APEH egyelőre nem küldte meg az ennek minkéntjét leíró kiadványt - írja a Világgazdaság.

A pénzintézeteknek elektromos úton kell majd az adatszolgáltatást végrehajtani, ezért mindenképpen szükség van az APEH irányadására, hogy a bankok tudják, milyen informatikai fejlesztéseket kell végrehajtaniuk. Ha mégis bekövetkezik a csúszás, a későbbiekben igen nehéz lesz július elsejéig visszamenőleg összegyűjteni és elküldeni az adatokat. Először 2006 március 20-ig kell adatot szolgáltatni az irányelv életbe léptétől 2005 december 31-ig terjedő időszakról.

Az EU-irányelv célja az, hogy az egyes országok polgárai ne tudják eltitkolni külföldön szerzett kamatjövedelmeiket saját adóhatóságuk elöl. Kivételt Ausztria, Belgium, Luxemburg, Andorra, Monaco, Lichtenstein, Jersey, Guernsey, a Man-sziget, Gibraltár, Svájc és az USA képeznek. Itt forrásadót szednek a kamatok után, amely 15 százalékról 2011-re 35 százalékra emelkedik, ennek háromnegyede a betétes országát illeti, a maradék a megtakarítás helyéül szolgáló államban marad.

A magyar számlatulajdonosok visszakapják az Ausztriai betétjeik után szedett adót, mert Magyarországon a kamatadó nulla százalékos. Az APEH-nek átutalt hetvenöt százalékot az adóhatóság a maradék negyedrésszel forintban fizeti majd ki.