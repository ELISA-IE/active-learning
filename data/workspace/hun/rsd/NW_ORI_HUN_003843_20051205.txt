Újra elővették a balástyai gyilkosságok ügyét

Minden egyes újabb előkerült hulláért félmillió forintot fizetne a börtönben ülő "balástyai rémnek" egykori elfogója. A nyugdíjas nyomozó szándéka komolyságát igazolandó már küldött be pénzt a elítéltnek, és személyesen is bemenne hozzá. Az ügyészség a különös felajánlás napján újra elővette az ügyet, de hogy miért, azt nem árulják el.

"Nem csak úgy gondolom, hanem biztosan tudom, hogy Szabó Zoltán több embert ölt meg annál a hatnál, akiket beismert. Tett erre utalásokat is, amikor a kihallgatás során beszélgettünk" - állította az [origo]-nak Palatinusz Gábor, a balástyai rém néven elhíresült sorozatgyilkos egykori elfogója. A ma már nyugállományú nyomozó arra a kérdésünkre, hogy vannak-e bizonyítékai, azt felelte: "akkor, a nyomozás során úgy gondoltam, hogy ez a dolog még jobban kifejthető".

Palatinusz Gábor az elhunytak végtisztessége érdekében minden egyes újabb beismert gyilkosságért és előkerült hulláért 500 ezer forintot fizetne a sorozatgyilkosnak, mint mondta, talán a pénz megoldja a nyelvét. Szabó Zoltánt 2004. szeptember 10-én ítélte jogerősen tényleges életfogytig tartó szabadságvesztésre a Szegedi Ítélőtábla. A férfi hat nő meggyilkolását ismerte be, öt hulla került elő, de végül csak négy nő megölését találta bizonyítottnak a bíróság.

A volt nyomozó elmondta, hogy egykor bizalmi viszony volt közöttük, ennek újbóli felélesztése érdekében, valamint pénzfelajánlási szándékának komolyságát bizonyítandó beküldött a börtönbe az elítéltnek 50 ezer forintot. Sőt, mint az [origo]-val közölte, személyesen is szívesen bemenne a sorozatgyilkoshoz egy ügyvéd és az ORFK "döglött ügyek osztályának" munkatársa kíséretében, de egyelőre a pénzét sem fogadhatta a rab. Szabó jelenleg a szegedi Csillag börtön legszigorúbban őrzött, közelmúltban átadott speciális részében, másoktól elzárva tölti büntetését.

Eközben a Csongrád Megyei Főügyészség újra elővette az ügyet, mégpedig pontosan ugyanazon a napon, amikor a nyugdíjas nyomozó felajánlotta az 500-500 ezer forintot. "Nagyon fontos hangsúlyozni, hogy az előtt hozták ki őt a börtönből, mielőtt az üzenetem beért volna hozzá" - közölte Palatinusz Gábor. Kérdésünkre, hogy biztos-e abban, összefüggésben áll a felajánlásával az ügy és az elítélt "elővétele", azt felelte: "száz százalékig biztos vagyok benne".

Megkeresésünkre Törő Gábor főügyészhelyettes azt mondta, hogy "az ügyészség jelenleg nem ad nyilatkozatot az ügyről". Arra a kérdésünkre, hogy miért a volt nyomozó ajánlattételének napján hozták ki a börtönből Szabót, a következőt felelte: "erről sem tudok mit mondani". Többszöri kérdésünkre végül annyit elárult, hogy az ügyészség néhány hét múlva nyilatkozik az ügyről.

Lencsés Csaba