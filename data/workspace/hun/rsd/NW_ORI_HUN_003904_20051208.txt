Újra elővette egészségügyi tervét az SZDSZ

Elöl templom, hátul szatócsbolt; sötét van, viszont fizetni kell - az SZDSZ szerint ilyen ma az egészségügy. A kisebbik koalíciós párt évek óta szorgalmazza a magántőke bevonását az egészségügybe, és most törvényjavaslatot is készített erről. Igaz, illúzióik nincsenek annak elfogadásával kapcsolatban. 

Az egészségbiztosítókról szóló, terjedelmes - 160 paragrafusból álló - szabad demokrata törvényjavaslat Kuncze Gábor pártelnök szerint megszüntetné a hálapénzt, és magasabb színvonalú ellátást biztosítana. A tervezetről kikérik valamennyi eddigi egészségügyi miniszter véleményét: Surján Lászlóét, Szabó Györgyét, Kökény Mihályét, Csehák Juditét, Gógl Árpádét, Mikola Istvánét és Rácz Jenőét.

Beteg az a rendszer, ahol a pénzügyi siker forrása a több beteg - állapította meg az SZDSZ egészségügyi szakértője, Molnár Lajos. Megjegyezte: az egészségügy elöl templom, hátul szatócsbolt, mert bár ingyenesnek látszik, mégis fizetni kell, viszont sötét van benne. A párt törvényjavaslatát ismertetve elmondta: változatlanul kötelező lenne az egészségbiztosítás, amelyet továbbra is az Országos Egészségbiztosítási Pénztár (OEP) szedne. Viszont magánbiztosítók is nyújthatnának egészségügyi szolgáltatásokat, s közülük a beteg szabadon választhatna. (A biztosítók az OEP-től a hozzájuk bejelentkezettek arányában kapnának pénzt.)

A betegek között viszont nem lehetne válogatni; a biztosítóknak kötelező lenne minden jelentkezőt befogadniuk. A profit felhasználását korlátoznák, főleg népegészségügyi és intézményfejlesztési célokra lehetne fordítani. A biztosítók saját csomagokat kínálhatnak, aki ilyenre befizet, az például magasabb táppénzt kaphatna vagy  komfortosabb kórházi körülmények között ápolnák. Létrehozná az SZDSZ az érdekelteket tömörítő Egészségügyi Tanácsot, amely az Országgyűlésnek lenne alárendelve s amely évente megállapítaná a szolgáltatások díját - mondta Molnár Lajos.

A szabad demokraták évek óta szorgalmazzák a magántőke bevonását az egészségügybe. Két hónapja a párt legfőbb döntéshozó szerve úgy döntött, hogy csak azzal lépnek koalícióra, aki elfogadja a radikális reformokkal járó egészségügyi programját. A kormány száz lépés programjának egészségügyet érintő lépéseivel az SZDSZ egyetért, de hiányolja az átfogó intézkedéseket. A reformok szükségességét az MSZP sem vitatja, azonban ragaszkodnak az átlátható, törvény által szabályozott privatizációhoz, hogy semmiképpen se nőjenek a különbségek az ellátáshoz való hozzáférésben.

A Fidesz ugyanakkor kategórikusan ellenzi a magánosítást, mint azt a tavalyi kettős népszavazás is mutatta. Csáky András MDF-es képviselő pedig "zavarosnak" nevezte a koncepciót, hozzátéve, hogy az egészségügy nem üzlet, hanem szolgáltatás, amelyet az alkotmány szerint az államnak kötelezettsége fenntartani.

Nagy Szilvia