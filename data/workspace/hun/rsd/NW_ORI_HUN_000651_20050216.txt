A kövérek nem férnek be a CT-be

A 130-140 kilósnál nehezebb betegeknek gondot okoz, hogy a kivizsgálásukhoz nem tudják használni bármelyik komputertomográf (CT) készüléket. A szombathelyi Markusovszky kórházból például Sopronba vagy Zalaegerszegre küldik a testesebb betegeket. 

Nem alkalmas bármelyik komputertomográf (CT) készülék a kövérebb emberek kivizsgálására, ezért gyakran másik városba kell utazniuk egy-egy vizsgálathoz. A szombathelyi Markusovszky kórházban például egy japán készüléket használnak, amit 150 millió forintért szereztek be 1999-ben. A készüléket feltehetően a kisebb magasságú és súlyú távol-keleti ország lakosaira tervezték, ezért nem is alkalmas a testesebb emberek kivizsgálására. Az asztal, amire a beteg fekszik, nem bír el 136 kilónál többet, a kórház pedig nem kockáztatja, hogy eltörjön, és emiatt szüneteljenek a vizsgálatok.

A 130-140 kilogramm súlyú betegeket Sopronba vagy Zalaegerszegre küldjük kivizsgálásra - mondta az [origo]-nak a szombathelyi kórház munkatársa, aki hozzátette, hogy a zalaegerszegi gép most nem működik, ezért az utóbbi időben azt sem tudják ajánlani. A betegek általában szó nélkül tudomásul veszik, hogy másik városba kell utazniuk a vizsgálat miatt, csak néhányan tartják felháborítónak, hogy kiszorulnak a szombathelyi vizsgálatból.