Jutalékkal bírják takarékosságra az iskolaigazgatókat

A szegedi önkormányzat a jövőben jutalmazza azokat a városi intézményvezetőket - például az iskolaigazgatókat -, akik takarékosan bánnak a rájuk bízott pénzzel. Az általános iskolai igazgatók szakmai testületének vezetője szerint igazságtalan a rendszer, mert nem csak az igazgatókon múlnak a kiadások, másrészt a megmaradt pénzt inkább az iskolák fejlesztésére kellene fordítani.

A szegedi önkormányzat döntése szerint a jövőben a városi intézmények vezetői jutalékot kapnak, ha jól gazdálkodnak a rájuk bízott pénzzel. Korábban kizárólag a szakmai munka alapján létezett jutalmazás, mostantól a gazdálkodás alapján is jutalmazásban részesülhetnek a kulturális, oktatási, egészségügyi intézmények vezetői. Az igazgatók a megspórolt pénz 10 százalékát tehetik zsebre, a többi pedig visszakerül az önkormányzathoz. Kikötés azonban, hogy a spórolás nem mehet az általuk vezetett intézmények kárára. 

Igazságtalannak tartja az új rendszert Szalai József, az általános iskolai igazgatók kollégiumának vezetője, a Tarjáni Magyar-Német Két Tannyelvű Általános Iskola igazgatója, szerinte ugyanis egy iskola gazdálkodása nem csak az igazgatón múlik. Másrészt úgy gondolja, ha nagy nehezen meg is lehet spórolni bizonyos összeget, azt inkább az iskolák fejlesztésére, új taneszközök megvásárlására kellene fordítani - ez eddig is így működött. 

Az önkormányzat szeretne minél kevesebbet költeni az intézményekre, de már nem nagyon van miből spórolni, a béreket ki kell fizetni, ugyanúgy, mint a közművek költségeit - mondta Szalai József. Nagyon nehéz megspórolni például egymillió forintot, ami után bruttó 100 ezer forintot kapna egy iskolaigazgató - ezt túl sok mindenre nem lehetne használni, lehetne venni egy-egy üveg pezsgőt a tanári kar tagjainak - tette hozzá. Az új rendszer szerint először 2006 tavaszán értékelik az iskolákat, akkor derül ki, melyik igazgató részesül jutalékban. 