Kisebb a vártnál a külkereskedelmi hiány

Az év első tíz hónapjában 2,394 milliárd euró volt a külkereskedelmi hiány, szemben az egy évvel korábbi 3,537 milliárd euróval - közölte a Központi Statisztikai Hivatal az előzetes adatokat. Az októberi hiány 291,6 millió euró volt, a várt 302 millió euróval szemben.

A januártól októberig tartó időszakban a kivitel 40,48 milliárd euró volt, 10,7 százalékkal több az egy évvel korábbinál. A behozatal 6,9 százalékos növekedés után 42,88 milliárd eurót tett ki.

Októberben, az előzetes becslés szerint a külkereskedelmi hiány 291,6 millió euró volt, 4,47 milliárd export és 4,76 milliárd euró import mellett. A kivitel 7,3, a behozatal 6,5 százalékkal nőtt tavaly októberhez képest. A tavaly októberi hiány 307,8 millió euró volt. Az októberi kivitel 78, a behozatal 67 százalékát az Európai Unió tagállamaival bonyolítottuk.