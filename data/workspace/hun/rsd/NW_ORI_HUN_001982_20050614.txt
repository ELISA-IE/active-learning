Strasbourghoz fordultak a lakásmaffia áldozatai

A lakásmaffia áldozatait tömörítő Sors-Társak Egyesület feljelentette a magyar államot Strasbourgban. A civil szervezet szerint a kormányok futni hagyták a csalókat, ezért velük szemben is a bírósághoz fordulnak - írja a Népszabadság.

A Sors-Társak Egyesület nemzetközi bíróságon perelte be a magyar államot, mert - a tagok szerint - futni hagyja az ingatlanspekulánsokat és a csaló ügyvédeket. Bár 2002-től parlamenti albizottság is vizsgálta a problémát, a károsultak helyzete nem javult. Az albizottság eredetileg azt javasolta az Országgyűlésnek, hogy a lakásmaffia áldozatait segítse hozzá az újbóli életkezdéshez. 

A parlament tavaly 353 igen szavazattal elfogadta ezt a kezdeményezést, amelyből végül mégsem lett semmi. Az egyesület tagjai értetlenül állnak a pálfordulás előtt, és úgy érzik, a kormány is cserbenhagyta őket. Ezért a magyar állam után a kormányt is a strasbourgi bíróság elé citálnák - írja a Népszabadság.