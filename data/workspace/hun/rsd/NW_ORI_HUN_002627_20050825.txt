Börtönbe záratná az érettségit zavarókat a minisztérium

Az oktatási tárca javaslata szerint egyéves börtönbüntetésre számíthat, aki az ország nagy részében megzavarja az érettségit. Aki csak egy iskolában okoz felfordulást, azt 50 ezer forintra büntetné a minisztérium.

Az érettségibotrány miatt az Oktatási Minisztérium szigorítaná a büntető törvénykönyvet és a szabálysértési törvényt is. A módosítások után akár egy év börtönbüntetést is kaphatna az, aki megzavarja az érettségit vagy más állami vizsgát. A szigorú büntetést akkor szabnák ki, ha valaki országos botrányt okoz. A szabadságvesztés mellett közérdekű munka vagy pénzbüntetés is szerepel a lehetséges büntetési módok között.

Aki csak egy iskolában zavarja meg az érettségit vagy más állami vizsgát, szabálysértést követ el, és 50 ezres bírságra számíthat. Aki miatt nem csak egy iskolában, hanem egy megyében több helyen vagy a fővároson belül kerül veszélybe a vizsga, elzárással vagy legfeljebb 150 ezer forintos bírsággal számolhat, ha elfogadják az oktatási tárca javaslatát. Szántó Gabriella minisztériumi sajtófőnök azt mondta, államigazgatási egyeztetésen van a javaslat, várhatóan szeptember közepén kerül a kormány elé az indítvány.

A mostani módosítást az indokolja, hogy idén májusban idő előtt kiszivárogtak az érettségi tételek több tantárgyból is, ezért a matekérettségit meg kellett ismételni, történelemből pedig új tételsort kellett nyomtatni.