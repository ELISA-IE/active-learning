A papokban kevésbé bízunk, mint az orvosokban

Az orvosokat és a tanárokat tartják a leginkább megbízhatónak az emberek egy, a GfK által készített nemzetközi felmérés szerint. A politikusok azonban minden országban a lista utolsó helyén végeztek. Magyarországon a nemzetközi átlaghoz képest a rendőrökben jobban, a katonákban, papokban és újságírókban kevésbé bíznak.

Összesen 16 040 embert kérdezett meg a GfK nemzetközi piackutató intézet 18 országban arról, kikben bíznak a leginkább. Orvos, tanár, katona, rendőr, pap, ügyvéd, újságíró, felsővezető és politikus szerepelt a lehetőségek között. A vizsgálatban Belgium, Dánia, Németország, Finnország, Franciaország, Görögország, az Egyesült Királyság, Olaszország, Ausztria, Spanyolország, Svédország, Bulgária, Lengyelország, Csehország, Magyarország, Románia, Törökország és az Egyesült Államok szerepelt.

A megkérdezettek négyfokú skálán értékelhették, kiben mennyire bíznak meg. Az összesített nemzetközi bizalmi mutatók alapján az orvosok és a tanárok végeztek a lista élén. Őket a katonák és a rendőrök követik. A papokban, ügyvédekben és újságírókban már sokkal kevésbé bíznak a megkérdezettek. A lista végén a vállalatvezetők és a politikusok állnak. Magyarországon a nemzetközi átlaghoz képest a rendőrökben jobban bíznak, mint a katonákban, a papok és újságírók bizalmi indexe viszont alulmúlja a vizsgált országok átlagát.