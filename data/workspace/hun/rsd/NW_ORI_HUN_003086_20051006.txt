Két új Tesco nyit egy nap alatt

Két új Tesco nyílik pénteken: Pakson és Székesfehérváron sorrendben a 47. és 48. áruház nyitja meg kapuit. A kereskedelmi hálózat két új egysége több mint háromszáz új munkahelyet teremt a helyi lakosoknak.

Egyetlen napon két új áruházat ad át a vásárlóknak a Tesco Global Áruházak Rt. Pakson, illetve Székesfehérvárott. A két áruház a 47. illetve a 48. az országban. 

Mindkét áruház 3.000 négyzetméter eladó területű, és a hét minden napján reggel hat órától este tíz óráig tartanak majd nyitva. Megtalálható lesz a Tesco-nál már megszokott szolgáltatások nagy része és a széles termék-választék, így a helyben sütött pékáruk és cukrászsütemények. A Tesco népszerű pénzügyi szolgáltatásai - a Bevásárlókártya, az Áruhitel, az Áruhitel Plussz és a Személyi Kölcsön - mindkét áruházban igényelhetők. 

A paksi áruház területén tucatnyi kis üzlet - többek között Herbária, ékszerbolt, virágüzlet, lottózó és étterem - biztosítja a vásárlók még teljesebb kiszolgálását. A Tesco az áruház mellett a vásárlók részére Pakson 250 férőhelyes, Székesfehérváron pedig 300 férőhelyes ingyenes parkolót biztosít.