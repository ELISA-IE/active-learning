Egészségügyi kedvezményekről faggat a kormány

A harmadik kérdéssel folytatódik a kormány sms-kampánya. A Népszabadság információi szerint ezen a héten azt kérdezi a kormány, hogy járjon-e kedvezmény azoknak, akik rendszeresen eljárnak szűrővizsgálatokra.

Ezúttal saját programjához is kapcsolódó kérdéssel folytatja a kormány a két hete megkezdett sms-kampányt. Az eheti kérdés arra vonatkozik majd, hogy kapjanak-e azok valamilyen kedvezményt, akik rendszeresen eljárnak a szűrővizsgálatokra - írja a Népszabadság.

Az elképzelés lényege, hogy sok betegség korai felismeréssel megelőzhető, ami a leggazdaságosabb kezelési mód. A lap szerint ez az ötlet már a 100 lépés programja kapcsán is felmerült. A mostani kérdés így szorosabban kapcsolódik a kormány törvénykezési programjához, mint az eddigi kettő. Az SZDSZ pénteken épp azért bírálta a kormány sms-kampányát, mert a kisebbik koalíciós párt szerint nincs értelme olyan kérdésekről szavazni, amelyeket nem követ törvénykezés.

A kormány két hete indította el sms-kampányát, melynek célja, hogy társadalmi vitát gerjesszen olyan kérdésekről, amelyek a világ számos más országában is az érdeklődés középpontjában állnak. Az első héten a harmadik gyerek nemének megválaszthatóságáról, a másodikon pedig arról kérdezte a kabinet az embereket, hogy lehessen-e vezetni egy pohár sör elfogyasztása után.