A taxisok légkondival, a munkások kalappal védekeznek

Bár törvény kötelezi erre őket, a munkáltatók nem mindig biztosítanak vizet a tűző napon dolgozó munkásoknak. A fővárosban megnéztük, hogy bírják a meleget az útépítők és kőművesek. A mai az év eddigi legforróbb napja, 31-36 fokos meleggel, miközben a bevásárlóközpontokban, taxikban 20 fok alá szorítják a hőmérsékletet a légkondicionálókkal. Továbbra is érvényben van a kettes fokozatú hőségriadó, a hétvégén pedig még melegebb lesz.

Az év eddigi legmelegebb napja várható, a napokban pedig megdőlhet az országos melegrekord is - közölte az Országos Meteorológiai Szolgálat (OMSZ). "Ezen a napon 1983-ban Tiszakécskén mérték az országos melegrekordot, ahol 38 fok volt. Csütörtökön 31-36 fok lesz, pénteken és szombaton pedig további melegedés várható. Valószínűleg meg fog dőlni az országos melegrekord" - mondta Jenki Szilvia, az OMSZ munkatársa. Továbbra is érvényben van a kettes fokozatú hőségriadó, amelyet akkor léptetnek életbe, ha a hőmérséklet valószínűleg legalább három napig 33 és 40 fok között lesz.

Sok helyen nem osztanak vizet a munkásoknak

A munkaadókat a törvény kötelezi, hogy hőségben a szabadban dolgozók pihenőidőt és védőitalt kapjanak. A főpolgármesteri hivatal pedig felkérte a fővárosi útfelújításokat végző cégeket, hogy folyamatosan gondoskodjanak az útépítő munkások számára ivóvízről.Az [origo] körbejárt a fővárosban, és megkérdezett útépítésen, építkezésen a tűző napon dolgozó munkásokat, mit tesznek a főnökeik, hogy segítsenek túlélni a hőséget.

"Mi magunknak hozzuk a vizet" - mondták egy többemeletes irodaház építkezésén dolgozó munkások. "Mi hallgatjuk a rádiót, tudjuk, hogy adniuk kéne vizet, de a főnökség, úgy látszik, nem hallgatja" - mondták nevetve. "Úgyhogy bevizezem a pólómat, meg felcsapom a szalmakalapomat abban parádézok" - mondta egy munkás. Az út másik oldalán két útépítő munkás is nehezen bírja a hőséget. "Hát sokat pihenünk, meg hozunk magunknak vizet, sokszor mosdunk. De azért a fejfájást nem tudom kikerülni" - mondta egyikük, hiába hordott sapkát.

Egy másik építkezésen büszkén állították a munkások: "Mi már nem kapunk hőgutát, úgy megszoktuk. Aki meg rosszul van, csak lejjebb jön a tetőről. Hozunk sok vizet, meg adnak is a főnökök, meg itt pihenünk sokat a padon" - mondta egyikük. "A múlt héten meg fáztunk, az a vicces" - fűzi hozzá.

A Lágymányosi híd környékén az utat fúró munkások a hőségre csak annyit mondtak, hogy borzasztó. "Tegnap a Budafoki úton csináltuk a terelést, egész nap senki meg sem kérdezte, hogy szomjasak vagyunk-e" - panaszolták. "Ma is este hétig itt leszünk a hőségben, aztán magunknak vesszük a vizet a boltban, meg vizezzük a fejünket" - mondta egyikük az arcát törülgetve.

Sokkal több a mentők munkája

Győrfi Pál, az Országos Mentőszolgálat szóvivője elmondta, hogy a hőség miatt szerdán 15-20 százalékkal több hívást kaptak, de igazán komoly esetszám emelkedést csütörtökön, illetve pénteken várnak. Mint mondta, az elkövetkező napokban akár 30-40 százalékkal is több riasztást kaphatnak a nagy hőségre való tekintettel. Ez azt jelenti, hogy míg Budapesten egy átlagos napon mintegy 300 esetben riasztják a mentőket, ez most 400 riasztás fölé is emelkedhet. A hőség megterhelés a mentősöknek is, ezért ásványvizet kapnak és ezen a három kánikulai napon engedélyeztük a térdnadrág viselését - közölte a szóvivő.

A hőség miatt a Fővárosi Polgári Védelem munkatársai csütörtökön és pénteken összesen 23 ezer liter ásványvizet osztanak ki Budapesten a dugóban álló autósoknak. A vízosztás csütörtökön 10 órakor kezdődik a Budaörsi úton és az Éles saroknál. Később más nagy forgalmú utakon is lehet vízosztásra számítani. Délelőtt fél tizenkettőig az általunk megkérdezett taxitársaság sofőrjei két helyen láttak vízosztást a fővárosban: az Astoriánál és a BAH-csomópontnál álló kocsisornak osztogattak vizespalackokat.

A lényeg a test lehűtése

Egyesek szerint káros lehet, hogy a hiper- és szupermarketekben a légkondicionálót 18-20 fokra állítják, ráadásul a nagy hűtőpultok közelében még hidegebb van. A légkondicionált taxikban 18-19 fokon áll a hőszabályzó, míg a kinti hőmérséklet 36 fok. Dr. Páldy Anna, az Országos Környezetegészségügyi Intézet főorvosa szerint ugyan nem szerencsés, ha ilyen nagy melegben 18 fokra lehűtik a bevásárlóközpontokat, de "ebben a hőségben ez nem viseli meg annyira az embereket". "Annyira át van melegedve a testük, hogy ha egy-két órát benn töltenek egy bevásárlóközpontban, az jót tesz" - mondta az [origo]-nak. Páldy szerint két óránál hosszabb idő alatt már túlságosan áthűlhet az emberi test, de a ki-be szaladgálás sem tesz jót. "Aki nagyon érzékeny, annak ez lehet, hogy megviseli a nyálkahártyáját, és könnyebben megfázhat. Ma azonban elsősorban az a cél, hogy a testet minél jobban leűtsük" - fogalmazott a főorvos.

A hőségben különösen az idősek, a szív- és érrendszeri betegségekben szenvedők, a különböző gyógyszereket, például nyugtatókat rendszeresen szedők, és az elhízottak vannak veszélyben. A nagy melegben csökken a vérnyomás, emiatt sokan ájulhatnak el. A legnagyobb veszélyt a hőguta jelenti, amikor a test hőmérséklete 40 fok fölé emelkedik. "Ez akár halálos is lehet" - figyelmeztetett a főorvos. A kánikula nem csak az öregeket és a betegeket veszélyezteti, hanem a kisgyerekeknek, a szabadban dolgozó, sportoló fiataloknak is vigyázniuk kell magukra.

Vizezik az utakat és mászókákat

A főpolgármester elrendelte, hogy a Fővárosi Közterület-fenntartó Rt. csütörtök reggeltől 12 órás műszakokban, műszakonként 30 mosóautóval járja a várost és hűtse az úttesteket. A BKV megrendelésére napi 4 ezer köbméter vízzel a villamossíneket is hűtik. Eddig nem okozott fennakadást a budapesti tömegközlekedésben a hőség, de folyamatosan ellenőrzik a villamos és a HÉV vonalakon a sínek állapotát, s ha szükséges sebességkorlátozást rendelnek el - közölte a BKV.

Szegedi Péter, a Fővárosi Közterület-fenntartó (FKF) szóvivője elmondta: csütörtök reggeltől a havária helyzetre való tekintettel 12 órás műszakokban, harminc-harminc mosóautóval locsolják a fővárosi közutakat. A közterületek locsolása addig tart, amíg 30 fok feletti a hőség. 

A FŐKERT Rt. folyamatosan öntözi a kiemelt zöldterületeket. A növényzet öntözése mellett a játszóterek hűtéséről is gondoskodnak. A FŐKERT Rt. kezelésében lévő ivókutakat folyamatosan üzemeltetik, a meghibásodottakat 24 órán belül megjavítják - áll a főpolgármesteri hivatal közleményében.

A vasúti sínek magas hőmérséklete miatt a MÁV sebességkorlátozást vezetett be néhány pályaszakaszon. Síntörés vagy pályadeformálás egyelőre nem volt, erre 45-50 fokos sínhőmérséklet esetén lehet számítani. Néhány helyen a sebességkorlátozás miatt húsz-huszonöt perces késésre lehet számítani. A MÁV kétóránként megméri a sínek hőmérsékletét a vasúthálózat 110 pontján. 

Veszélyes lehet a várakozás a határon

Hegyeshalomnál egyelőre nem állnak hosszú sorok a határon, de szombaton, amikor még melegebb lesz, fokozott torlódásra számítunk - tudtuk meg Kovács Ivántól, a határőrség szóvivőjétől. Július utolsó hétvégéjén szabadságra indulnak haza a szerb, román, bolgár, török vendégmunkások, ráadásul a hétvégi Forma 1-es futam miatt ma délutántól a szurkolók is megrohamozzák majd a hegyeshalomi határátkelőt. Ez esetben akár másfél-két órát is várni kell majd a határon. Az [origo] kérdésére, hogy ez esetben mit tesznek, hogy a hőségtől védjék a várakozó autósokat, Kovács Iván azt válaszolta, hogy az autósoknak a Vöröskereszt vagy a katasztrófavédelem szokott vizet osztani rendkívüli helyzetben, a napi 12 órát dolgozó határőrökről pedig a Határőrség gondoskodik.

Az elmúlt száz évben az abszolút melegrekord 41,7 fok volt Magyarországon, amit Békéscsabán mértek 2000. augusztus 21-én. Ennek az abszolút rekordnak a megdőlését szerencsére még nem lehet előre jelezni.