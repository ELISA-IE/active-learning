A Google beszáll az űrkutatásba

Együttműködési szerződést kötött a NASA és a Google. A világ legnagyobb keresőprogramját üzemeltető cég IT megoldásokat szállít majd az amerikai űrügynökségnek, és részt vesz majd a kutatásban is. A Google új irodaházat épít a NASA kaliforniai kutatóközpontjában.

Együttműködési megállapodást írt alá a NASA és a Google. A megállapodás értelmében a Google IT megoldásokat szállít, és adatkezelési szolgáltatást nyújt majd a NASA-nak, emellett beszáll a nanotechnológiai fejlesztésbe is - írja a BBC News.

"A Google és a NASA közös abban, hogy univerzumnyi információt biztosítson az embereknek világszerte" - mondta az együttműködést beharangozó sajtótájékoztatón Eric Schmidt, a Google vezérigazgatója.

A Google háromszázezer négyzetméteres új irodaközpontot épít a NASA Ames bázisán, Kaliforiniában, nem messze a cég Szilícium-völgyi központjától. Az együttműködés anyagi részleteit egyelőre nem dolgozták ki. A Google néhány héttel ezelőtti részvénykibocsátásából négy milliárd dollárra tett szert, ezt a pénzt áramoltatja most a NASA-val közös programba.