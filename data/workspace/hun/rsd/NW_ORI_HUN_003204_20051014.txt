Tovább esnek a tőzsdei árfolyamok

Több mint 2 százalékos mínuszt szenvedett el pénteken délelőtt a magyar tőzsde irányadó indexe a BUX. A vezető részvények közül a legtöbbet a Richter, és a Mol papírjai vesztettek.

Tovább tart az eladói nyomás a magyar értéktőzsdén, de a csütörtöki mélyrepülésnél kisebb a veszteség pénteken délelőtt. Ugyanakkor a nagy amerikai alapok csak délután lépnke majd be a piacra, így kérdéses még, hogy miként zár a tőzsde.

Elég hektikus kereskedés folyt a nyitás után ugyanis több mint 3 százalékot esett a tőzsde, ott azonban sok vevő lépett be a piacra így gyorsan 1,5 százalékot ledolgozott veszteségéből az index. Fél tizenkettőkor azonban ismét az eladók kezdtek dominálni a piacon.

A vezető papírok közül a Richter esett a legtöbbet, több mint 3 százalékos visszacsúszással ugyanis 34000 forintos szint megtartásával küzd a papír. A mélypont egyébként 33505 forinton volt.

A másik nagy vesztes a Mol, amely 19500 forintig is visszaesett. Dél környékén a papír közel 3,5 százalékos mínuszban tartózkodott. Az OTP 2,7 százalékot veszített értékéből, ez azonban elég volt ahhoz, hogy a technikailag fontosnak tartott 7600 forintos szint alá essen be a papír. Az árfolyam ugyanis 7440 forint környékén ingadozott.

Az MTelekom részvényesei "örülhettek" a legjobban a papír csupán fél százalékot veszített értékéből, így 940 forintot ért.

Erősödni a Fotex tudott a papír közel 2 százalékkal 265 forintra emelkedett.