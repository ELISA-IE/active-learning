Elhallgatták a patikus segítségét a rablók elfogásában

Elhallgatták a rendőrök, hogy az óbudai patikarablók elfogásában az egyik patikusnő is segített nekik - írja a Népszabadság. Az esetről a lapnak beszámoló patikus szerint ugyanis ha ő nem követi a két rablót, akkor nem valószínű, hogy a közelben lévő civil ruhás nyomozók el tudják kapni a tetteseket. 

A patikus ugyanis mérgében a rablók után futott, amikor látta, hogy hiába nyomták meg kollégái a rendőröket riasztó csengőt, a két elkövető zavartalanul sétál tova a patika előtti játszótéren, és egy rendőr sem jelent meg. A patikus utol is érte a rablókat, akik éppen át akartak öltözni, de a nővel történt szóváltás ezt megakadályozta. A tettesek majdnem bántalmazták is, de végül inkább egérutat igyekeztek nyerni. 

A nő azonban ekkor is utánuk ment, mivel attól tartott, ha szem elől téveszti őket, akkor a még ekkor sem jelentkező rendőrök bottal üthetik a nyomukat. Mint a lappal közölte, feltehetően kollégái szóltak a rendőröknek, hogy merre menekültek a rablók, és hogy ő követi őket. Végül 100-120 méterre a patikától jelentek meg a nyomozók, akik gyorsan elfogták az egyik tettest, míg elszaladó társát később, az őrizetbe vett férfi mobiljának híváslistája és házkutatás nyomán találták meg. 

A rendőrök szerint 40 méternyire a patikától kapták el az egyik rablót. A patikus, a gyanú szerint 10 patikát, három élelmiszerboltot, és egy lottózót kirabló páros elfogásában nyújtott segítségéről nem szóltak a rendőri beszámolók- írja a Népszabadság.