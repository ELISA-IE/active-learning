Tovább gyengült reggel a forint

Tovább gyengült a forint a bankközi devizapiacon reggel. Az euró jelenleg 248,55 forinton áll. A piacon további gyengülésre számítanak, az árfolyam elérheti a 250-es szintet is. A drasztikus forintgyengülést az váltotta ki, hogy a kormány megemelte a 2006-os hiánytervet.

Tovább gyengült a forint csütörtökön reggel a bankközi devizapiacon, az euró árfolyama erős vételi érdeklődés mellett 249,55/70 forintra emelkedett a szerda késő délutáni 249,10/20 forintos jegyzésről. A forint ekkor 11,59 százalékon állt a plusz-mínusz 15 százalékos ingadozási sáv erős oldalán.

Nyitáskor még stabilizálódni látszott a forint árfolyama, az euró kereskedése 248,80/90 forintos szintről indult, innen azonban folyamatos gyengülésbe kezdett a forint - mondták a kereskedők. A piacon a nap további részében is számítanak a magyar deviza gyengülésére, és nem zárják ki, hogy az euró/forint árfolyam eléri a 250-es szintet.

A dollárt reggel 207,00/10 forinton jegyezték, szemben a szerda délutáni 207,25/45 forinttal.

A forint szerdán délután 249,75 forintig gyengült az euróval szemben a reggeli 247,65/75-ös szintről miután a pénzügyminiszter ismertette a felfelé módosított idei és jövő évi költségvetési deficitszámokat. A bejelentés hatására az éven túli állampapír hozamok 20-25 bázisponttal emelkedve elérték a 6 százalékot. A bankközi forintpiacon az overnight kamat csütörtökön reggel 5,10/30 százalékon állt a szerda délutáni 5,25 százalék után.