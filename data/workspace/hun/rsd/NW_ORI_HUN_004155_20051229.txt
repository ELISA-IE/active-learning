Elraboltak és megöltek tucatnyi síitát Irakban

Megöltek több mint tíz iraki síitát fegyveres támadók. Az incidensről ellentmondó jelentések érkeznek: egyes beszámolók szerint az áldozatokat egy mikrobuszban lőtték agyon, más hírügynökség azonban arról számolt be, hogy a lázadók egy házban vágták el az áldozatok torkát.

Lázadók elraboltak és megöltek legkevesebb 12 síita muzulmánt Irakban - jelentette a BBC News Online. Beszámolók szerint az áldozatok rokonok voltak, és a Bagdadtól harminc kilométerre fekvő, főként szunniták által lakott Latifiya városában éltek.

Az iraki hadsereg egyik tisztje az AP hírügynökségnek azt mondta, hogy a fegyveresek csütörtök hajnalban rontottak be három házba, magukkal vittek 12  húsz és negyven év közötti férfit, akiket beszállítottak egy mikrobuszba, majd géppisztollyal agyonlőtték őket.

Más jelentések ugyanakkor eltérő módon számoltak be a történtekről. Az AFP hírügynökség szerint 14 embert, köztük több nőt öltek meg a támadók.

A Reuters pedig úgy tudja, hogy a gyilkosságokat nem egy mikrobuszban, hanem egy házban hajtották végre. A Reuters úgy tudja, a támadók 11 embert öltek meg, és nem lelőtték őket, hanem elvágták a torkukat. Ez a hírügynökség számolt be rendőrségi forrásokra hivatkozva arról is, hogy a megtámadott síita családot állítólag figyelmeztették a lázadók, költözzenek el a főként szunniták által lakott körzetből, ők azonban nem voltak hajlandók erre.