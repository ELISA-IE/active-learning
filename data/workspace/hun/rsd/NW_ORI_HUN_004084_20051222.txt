Volt rendőr nyomta a hamis eurókat

Pénzhamisító bandát fogott el szerdán a rendőrség egy összehangolt akció keretében. A négy gyanúsított - közütk egy volt rendőr - hamis, nem túl jó minőségű ötveneurósokat állított elő számítógép és lézernyomtató segítségével.

A rendőrség sajtótájékoztatón jelentette be, hogy kedden nagy mennyiségű ötveneurós bankjegyet, selejtként megmaradt ötveneurósokat és eredetinek látszó pénzpapírokat, valamint a hamisításhoz szükséges kellékeket foglalt le egy összehangolt rajtaütés során, melyet egy időben hajtott végre Nyíregyházán, Hevesen és Egerben. Az ORFK pénzhamisítás bűntettének gyanújával eljárást indított négy férfi ellen.

Orosz István, a Nemzeti Nyomozóiroda alezredese elmondta, hogy az egyik gyanúsított korábban közrendőrként dolgozott, elfogásakor az autójában 2030 darab hamis bankjegyet találtak. Leszerelése az alezredes szerint nem volt összefüggésben a hamisítási üggyel.

Pataki Tibor, a Magyar Nemzeti Bank Nemzeti Készpénz Szakértői Központ osztályvezetője a hamis eurókkal kapcsolatban közölte, hogy meglehetősen rossz minőségű, a készpénzforgalomban könnyen felfedezhető hamisítványokról van szó. A bankjegyek mintegy fele normál nyomtatópapírra készült, és "tapintásra olyan, mint egy képes újság". A többit vélhetően azonos pénzpapírra nyomták, mint amire az 1989-ben felbukkant, régi hamis ötezreseket, de az ezeken lévő biztonsági elemek (jelzőrostok, biztonsági szál) egyike sem hasonlít az eurós bankjegyeknél alkalmazott elemekre. 

Magyarországon a bankjegyek még nem kerülhettek forgalomba, vélte Pataki, mivel a gyenge hamisítványokról, megjelenésüket követően azonnal kiderült volna, hogy nem valódiak. Az Európai Központi Bankban azonban őriznek 105 darab euró bankjegyet, melyek minden bizonnyal ebből a műhelyből kerültek ki és elszórtan Nyugat-Európában (Spanyolország, Anglia, Hollandia és Anglia) akadtak fenn. A sajtótájékoztatón részt vett az Europol munkatársa, aki az üggyel kapcsolatban méltatta a magyar és az európai hatóságok közötti, nemzetközi együttműködést. A bíróság ma dönt a négy őrizetbe vett személy előzetes letartóztatásba helyezéséről.