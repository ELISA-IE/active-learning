Nem akart a nőverésről beszélni a miniszter

Minden ötödik nő szenvedett már a családon belüli erőszaktól az Amnesty International adatai szerint. Civil jogvédők szerint a kormány két éve nem alkotta meg a szükséges jogszabályokat. Három nagy szervezet képviselői pénteken nyílt levelet adtak át az igazságügyi miniszternek, melyben felszólították, hogy tegyen lépéseket a családon belüli erőszak áldozatainak védelméért. A levél átadásakor Petrétei József igazságügyminiszter kijelentette, hogy nem kíván a problémáról beszélni, mert a parlamentben már kifejtette álláspontját. 

Nyílt levelet adtak át Petrétei József igazságügyminiszternek a Habeas Corpus (HC), az Amnesty International (AI) és a Nők a Nőkért az Erőszak Ellen (NANE) nevű civil jogvédő szervezetek. A levélben arra hívták fel a kormányt, hogy teljesítse a családon belüli erőszak megelőzéséről szóló országgyűlési határozatban kiszabott feladatait. A határozat két évvel ezelőtt született, határideje pedig több mint egy éve lejárt, a civiliek szerint azonban egy minisztérium sem lépett előre. 

Petrétei József igazságügyminiszter átvette a nyílt levelet, majd közölte: el fogják olvasni, és írásban válaszolnak majd rá. Ezután kijelentette: a családon belüli erőszak kezelése kiemelt feladat, de a problémáról "nem kíván most többet mondani". Ezt azzal indokolta, hogy hétfőn már a parlamentben válaszolt egy családon belüli erőszakkal kapcsolatos kérdésre. Rohonyi Péter, az AI kampányszervezeője megkérdezte, miért csak "egymásnak válaszolgatnak a politikusok", és miért nem vonják be a szakértő civileket a munkába, akik "a több tízezer áldozat és magyar nők millióinak nevében" beszélnek. Petrétei válaszul közölte, fontosnak tartja a civilek részvételét a törvényalkotásban, de "ha ez egyszerű lenne, már régen megalkotta volna az Országgyűlés". A civil szervezetek levelüket Gyurcsány Ferenchez is címezték, de a miniszterelnök nem jelent meg az átadáson, és nem küldött senkit, hogy átvegye helyette a levelet. 

"Meg akartuk kérdezni a minisztériumtól, tudnak-e arról, hogy az ENSZ nőjogi bizottsága az év elején elmarasztaló határozatot hozott Magyarországról" - mondta Juhász Géza, a HC egyesület elnöke. Egy férje által súlyosan bántalmazott nő fordult az ENSZ-hez, mert a magyarországi polgári jogi határozat arra kötelezte, hogy a bántalmazót fogadja vissza a lakásba. "Az ENSZ ítélete példaértékű, mert rávilágít arra, hogy polgárjogi törvényeink nem garantálják az áldozatok biztonságát" - fogalmazott Juhász. 

A két évvel ezelőtti országgyűlési határozat nem tartalmaz sem büntető-, sem polgár-, sem családjogi módosításokra való felszólítást. Pedig a jelenlegi rendszer nem alkalmas a nők megvédésére - vélték a szervezetek. Az országgyűlési határozat teljesítésének határideje 2004 márciusa volt, az abban foglalt tizenegy feladatból Juhász Géza szerint egyet sem teljesítettek. "Nem tudunk arról, hogy bármelyik minisztérium tett volna bármit is az ügyben" - mondta. Az esélyegyenlőségi tárca tavaly 800 millió forintot kapott erre a célra, de az összeget átcsoportosították, és állítólag hajléktalanszálló építésére fordították. Novemberben a HC levelet küldött Göncz Kinga miniszternek, melyben arra kérték, hogy közölje, hogyan költötték el a pénzt. "Válaszlevelében a miniszterasszony annyit közölt, hogy most nem tud erre válaszolni" - mondta Juhász. 

Petrétei a levél átadásakor a távoltartási törvényről sem ejtett szót. Ennek megalkotására szintén az országgyűlési határozat kötelezi az igazságügyi minisztériumot (IM). Az IM egy éve benyújtott egy törvényjavaslatot, de ez a parlamenti vitában elbukott. Decemberben érkezett hír arról, hogy elkészült egy új tervezet, amely márciusban került volna az Országgyűlés elé, eddig azonban ez nem történt meg. "Mikorra tesz valamit az IM? Mikor lesz egy normális törvénytervezet?" - tette fel a kérdést Rohonyi Péter,az AI kampányvezetője.

"Minden magyar férfihoz és nőhöz szólunk. Nincs rendben, hogy egy férfi megüt egy nőt, megüt egy gyereket" - mondta Rohonyi. Kis Péter Erika, a NANE segélyvonalas önkéntese elmondta: napi hat-nyolc telefonhívás érkezik bántalmazott nőktől, többnyire nyilvános telefonfülkékből. "Mind azt mondják, ez nem lehet, hogy a hatóságok nem tesznek semmit" - mondta. 

Magyarországon az emberölések csaknem felét családtag vagy házastárs követi el, és a szexuális bűncselekmények 60 százalékáért is családtag felelős. Évente 15 ezer gyermekbántalmazási eset jut az egészségügyi szolgálat tudomására. A bántalmazások száma ennél sokkal magasabb lehet, legtöbbre azonban nem is derül fény és Magyarországon évente száznál többen esnek áldozatul. Az AI adatai szerint minden ötödik nő szenvedett már családon belüli erőszaktól. 

A NANE internetes fórumán bántalmazott, nemi erőszakot elszenvedett nők, fiatal lányok mesélik el történetüket. "A rendőrséghez fordultam már, ott addig nem foglalkoznak az üggyel, amíg nem folyik a vér. Sajnos elég brutális alak, fél éve menekültem el tőle a 3 gyermekemmel együtt. Nagyon félek, hogy egyszer beváltja az ígéretét és meg fog ölni. Kérem segítsenek, hova fordulhatnék, hogy valaki komolyan vegye már ezeket a fenyegetéseket?" - írja az egyik áldozat. "Most vert meg sokadszor a barátom. A földhöz vágott, a hajamnál fogva húzott, mert ez az ő lakása, itt mindent lehet. Följelentem. Most leszek 20 éves" - írja egy másik hozzászóló. 

"Nem csak az anya reszket a hazatérő részeg férj miatt, hanem a gyerekek is. Nem tudnak normálisan tanulni, nem tudnak kipihenten iskolába menni az átélt éjszakai verés, üvöltözés, bútorok hajigálása, széttörése miatt. Félnek, féltik az édesanyjukat. Minden este úgy telik, hogy tanuljál időben, mert ha hazajön a részeg apád, akkor nem tudsz tanulni, fürödjél meg, mert ha hazajön..., gyorsan egyetek vacsorát, mert ha hazajön..., nem tudnak tévét nézni, nem hívnak barátokat, mert hátha kiderül, hogy milyen apjuk van" - írja egy anya. 

Egy családgondozó arról számol be, hogy egy kis településen hat esetről tud, ahol rendszeresen erőszak áldozatai a családtagok. "A nyáron egy anyát és két kiskorú gyermekét ki kellett menekítenem a férje kezei közül, ugyanis megpróbálta az egész családot befalazni a lakásba, előtte rendszeresen bántalmazta őket. Rendőrségi feljelentés, nyomozás, a bűncselekményt a rendőrség megállapította. Az igaszságügyi orvosszakértő véleménye a gyermekek esetében is alátámasztotta a bántalmazás tényét. A szomszédok és én is igazoltuk a tényeket. Most kaptam meg a levelet, melyben közli az ügyészség, hogy bűncselekmény hiányában az esetben megszünteti az eljárást" - írja. 