Audit követelt szerződés-jóváhagyásért a KVI-s jogász

A gyanú szerint Audikat követelt egy szerződés jóváhagyásáért az Audi Magyarországtól a Kincstári Vagyoni Igazgatóság jogi igazgatója - írja a Népszabadság. V. Cs. Balázs a nyomozás adatai szerint egy volt honvédségi terület adásvételi szerződésével kapcsolatban próbálta megzsarolni az autógyárat. Az audisok azonban feljelentést tettek, a titokban nyomozó rendőrök pedig több tárgyalást is rögzítettek, ahol a jogi igazgató előadta követelését, sőt, állítólag egy magas beosztású köztisztviselő haverjának is kért kocsit - írja a Népszabadság. A férfit pénteken helyezték előzetesbe.

Pénteken vesztegetés gyanúja miatt előzetes letartóztatásba helyezték V. Cs. Balázst, a Kincstári Vagyoni Igazgatóság jogi igazgatóját, aki ellen már hónapok óta nyomozott a rendőrség. A jogi igazgató - a Népszabadság értesülései szerint - egy 60 hektáros volt honvédségi terület megvásárlásáról folytatott tárgyaláson két autót követelt az Auditól, cserébe azért, hogy "ne szívózzon", vagyis hogy jogászként jóváhagyja a megállapodást. 

A nyomozás adataira hivatkozó lap szerint a jogi igazgató egy budapesti tárgyalás kávészünetében jelezte először autóigényét, majd később Győrbe is elutazott, ahol megismételte ajánlatát. Ekkor már magával vitte régi jó barátját, M. Gábort is, akit úgy mutatott be, mint a Világ Bűnözése Elleni Alapítvány kuratóriumi titkárát. A hatóságok pénteken M. Gábort is letartóztatták. M. később a rendőröknek elismerte, hogy semmi köze az alapítványhoz, csupán szponzorokat toborzott annak, ez volt a célja Győrött is, és tagadta, hogy a korrupcióhoz köze lett volna. 

A lap szerint a nyomozók a budapesti tárgyalás kávészünetében történteken kívül V. Cs. Balázs és M. Gábor valamennyi, az Audival folytatott tárgyalását rögzítették. A titkos nyomozás azért tartott hónapokig, mert a gyanúsítottak többször változtattak követeléseiken, hol két Audit, hol azok ellenértékét kérték, de következetlenek voltak abban is, hogy melyik alapítvány szponzorálásával rendezheti feléjük a számlát az autógyár. 

A jogi igazgató és barátja - akit 2002-ben két év felfüggesztett szabadságvesztése ítéltek csalásért - tagadják, hogy kenőpénzt (autót) akartak volna. A Népszabadság információi szerint azzal védekeznek, hogy nem maguknak akarták a kocsikat, hanem létező alapítványok támogatására próbálták rábeszélni az Audit. A tárgyalásokon a rendőrség által készített felvételekből ugyanakkor egyértelműen kiderül, hogy a két gépkocsit a gyanúsítottak használták az alapítványok csak alibinek kellettek volna, hogy ne lehessen kapcsolatot teremteni köztük és az Audi között - írja a lap rendőrségi forrásokra hivatkozva. Az egyik felvételen ráadásul a KVI jogi vezetője állítólag azt mondta, hogy az egyik autó neki kell, a másik pedig egy magas beosztású közszereplő "haverjának". 

A rendőrség és az ügyészség nem zárta ki, hogy azt is megvizsgálják, más esetekben is kért-e kenőpénzt a jogi vezető a KVI ügyfeleitől, hogy "ne szívózzon" a szerződéseikkel - írja a Népszabadság.