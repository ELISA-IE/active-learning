Motoron menekült volna Szaddám

Állítása szerint motorkerékpáron menekült volna el az amerikaiak elől Szaddám, de elárulták és csak ezért sikerült elfogni őt 2003. december 13-án - írja a The Sun. A bukott zsarnok egyik védőügyvédjén, Ramsey Clark volt amerikai igazságügy-miniszteren keresztül juttatott el nyilatkozatot a brit bulvárlapnak elfogásáról.

Két évvel ezelőtti elfogásának részleteiről nyilatkozott egy londoni bulvárlapnak Szaddám Husszein. A The Sun hétfői számában megjelent cikkben - amelynek tartalmát egyik védőügyvédje, Ramsey Clark egykori amerikai igazságügy-miniszter útján juttatta el a laphoz a bukott diktátor - új megvilágításba helyezi elfogásának körülményeit.

"Egy üregen keresztül kimásztam a házból, amelyben rejtőzködtem. Az üregből átmásztam az alagútba, majd elveszítettem az eszméletemet" - állította az amerikai katonák általi elfogása előtti pillanatokról. A volt diktátor abban reménykedett, hogy észrevétlenül jut a felszínre a közeli bozótban, ahol egy motorkerékpár várt rá, amivel egérutat nyerhetett volna. De úgy gondolja, a háztulajdonos - aki az amerikaiak megérkezésekor eltűnt a motorral együtt - elárulta.

Letartóztatása előtt az ex-diktátor naponta változtatta tartózkodási helyét, és irányította a felkelők amerikai csapatok elleni akcióit. "Közben azonban néhány naponként mindig visszatért az említett rejtekhelyre, de ma már úgy gondolja, hogy ez hiba volt. Az amerikaiak valószínűleg nem találtak rá a földbe vájt üregre, erről mások tájékoztatták őket" - vélekedett Ramsey Clark.

Clark szerint Szaddám szerint az amerikaiak gázt vezettek az alagútba, ez okozta eszméletvesztését. A diktátor állítja, nem igaz, hogy órákat, vagy napokat töltött a földalatti lyukban, hanem csak perceket volt odalent.

A lap szerint ugyanakkor a Szaddám által alagútnak nevezett "mocskos patkánylyuk" sehova sem vezetett, és a bukott zsarnokra két AK-47-es, illetve 420 ezer fontnyi (körülbelül 157 millió forint) összeg társaságában leltek rá. Mint az [origo] annak idején beszámolt róla a diktátort egy tanyasi lakóépület pincéjében, egy oldalfalba nyíló lyukban találták meg. A néhány négyzetméter alapterületű szűk helyiség bejáratát téglákkal és földdel próbálták álcázni, az egy embernek szűkösen elegendő lyuk el volt látva szellőzőnyílással és ventilátorral.

Szaddám Huszein ellen jelenleg Bagdadban folyik bírósági eljárás az elnöksége alatt elkövetett bűnök - többek között népirtás és gyilkosságok - miatt. A lap szerint a lehetséges halálos ítéletet daccal várja Szaddám: "Nekem mindegy, hogy kivégeznek-e. Mindig lesz egy Szaddám" - idézte a The Sun a megdöntött diktátort.