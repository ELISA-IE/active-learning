Visszatérne Oroszországba a Tokaj Kereskedőház

Az orosz piacra akarja visszavinni a tokajit a Tokaj Kereskedőház Rt. Kiss László, a cég vezérigazgatója a Napi Gazdaság értesülései szerint Moszkvában tárgyal. A tervek szerint egymillió palack tokajit szállítanának jövőre Moszkvába. Tokaj-Hegyalján megkezdődött a szüret. A Tokaj Kereskedőház Rt. a legnagyobb szőlőfelvásárló.

Az orosz piacra szállítana bort a Tokaj Kereskedőház Rt. A Napi Gazdaság értesülése szerint Kiss László igazgató a héten Moszkvában tárgyal arról, hogy megduplázzák az exportot, és jövőre egymillió palack tokajit szállítanak az oroszoknak. A társaság célja az, hogy 2006-ban az árbevétel elérje a négymilliárd forintot.

Időközben Tokaj Hegyalján elkezdődött a szüret. A Tokaj Kereskedőház 290-300 mázsa szőlő felvásárlásával számol. A 17-18,9 cukorfok között 45, 19,20.9 között 50 21 cukorfok fölött pedig 110 forintot fizetnek a szőlő kilójáért. Egy kiló aszút ezer forintért vesznek át.