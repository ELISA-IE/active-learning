Orbán továbbra is háttérben marad

Orbán Viktor, a Fidesz elnöke a közeljövőben nem kezd országjárásba, nem indít médiakampányt, de nem is keresi a találkozást Gyurcsány Ferenccel - írja a Népszabadság. A Fidesz ugyanakkor aktívabb ellenzéki szerepre készül: naponta értékelik a Gyurcsány-kormány munkáját.

Kommunikációs ellenoffenzívát indít a Fidesz, naponta értékelik a Gyurcsány-kormányt. Az ellenzéki párt lendülete megtört a decemberi vesztes népszavazás után, és rossz üzenet volt Orbán Viktor kijelentése is, miszerint "nincs már nekem olyan sok hátra a politikában, én úgy érzem", illetve, hogy "én már ki vagyok fizetve". Később a volt miniszterelnök szamárságnak nevezte az esetleges visszavonulásáról szóló híreszteléseket. 

A Népszabadság úgy értesült, h a Fidesz elnöke továbbra sem kezd országjárásba, nem indít médiakampányt, de nem is keresi a találkozást Gyurcsány Ferenccel (akivel életében egyszer találkozott, akkor a parlamenti ülésteremben gratulált neki miniszterelnökké választásához). Egyelőre kivár, és a februári országértékelésre koncentrál. A Fidesz-stratégák szerint Orbán Viktor nemzetközi, európai színtéren lesz aktív mint az Európai Néppárt alelnöke.