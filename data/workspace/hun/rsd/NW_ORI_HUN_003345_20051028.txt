Már a 35 évesek is kaphatnak Fészekrakó hitelt

November 1-től 30-ról 35 évre emelkedik a Fészekrakó program korhatára. A kormány a módosítás következtében húszezer új igénylőre számít 2006-ban. A program keretében eddig 16 ezer szerződést kötöttek.

A Fészekrakó program egyik elemeként eddig az állam kezességet vállalt a 30 éven aluli fiatalok (házaspárok, élettársak és gyermeket egyedül nevelő szülők) lakáshiteléhez azért, hogy a lakás árának 90 százalékára kaphassanak hitelt.

A Miniszterelnöki Hivatal tájékoztatása szerint azonban az életkorra vonatkozó 30 éves korlát miatt a több mint 110 000 érdeklődő közül sokan nem kaphatták meg a kezességvállalást. A kormány várakozása szerint a korhatár emelése lehetővé teszi, hogy a jelenleginél több mint kétszer annyi család (mintegy 476 ezer) élhessen az állami kezességvállalással. Mivel a 30-35 éves korosztály anyagi helyzete is jobb, mint a 30 éven aluliaké, ezzel jelentősen növelni lehet a programban részt vevők számát.

A Fészekrakó program keretében (a február 1-jei indulás óta) eddig 16 ezer szerződést kötöttek, közel 42 milliárd forint értékben. Október közepéig 6000 harminc éven aluli fiatal pár jutott állami kezességvállalással lakáskölcsönhöz, és 10 ezer 35 éven aluli gyermeket nevelő pár vette igénybe a félszocpolt használt lakás vásárlásához.

A Fészekrakó program elemei:Állami kezességvállalás az önerő csökkentése érdekében: azok a 30 éven aluli (november 1-től 35 éven aluli) fiatal házaspárok és élettársak, valamint gyermeküket egyedül nevelő személyek igényelhetnek hitelt, akiknek nincs lakástulajdonuk. A kezességvállalás 15, illetve 12 millió forintos lakásig vehető igénybe.A lakásépítési kedvezmény összegének emelése: a szocpol - amelyet a jogszabály lakásépítési, -vásárlási kedvezményként említ - vissza nem térítendő állami támogatás, amelyet a jogosultak csak egyszer vehetnek igénybe. Ennek összege az első gyermek után 900 ezer forint, a második gyermek után 1,5 millió forint, a harmadik gyermek után 1,4 millió forint, a negyedik gyermek után 800 ezer forint, minden további gyermek esetében 200 ezer forint , más eltartott családtagok után személyenként 30 ezer forint.A Fiatalok Otthonteremtési Támogatása - a félszocpol támogatás kiterjesztése használt lakásra: 2005 februárjától a 35 év alatti, gyermeket nevelő családok használt lakás vásárlásához is igénybe vehetik a szociálpolitikai támogatás felét, amennyiben a lakás vételára nem haladja meg Budapesten és a megyei jogú városokban a 12 millió forintot, vidéken a 8 millió forintot.Lakbértámogatási program bevezetése: az alacsony jövedelmű, albérletben élő családok támogatásként megkaphatják a lakbér 30 százalékát, legfeljebb havi 14 ezer forintot, amiből 7 ezer forinttal a költségvetés, 7 ezer forinttal pedig az önkormányzat járul hozzá a család lakhatásához.Az állami kezességvállalás kiterjesztése a közalkalmazottakra: 2005-től az állami készfizető kezességvállalással történő hitelfelvételre a közalkalmazottak, valamint a bírók, ügyészek és az igazságügyi alkalmazottak is jogosultak.