Rendőrcsoport állt rá a motoros fosztogatókra

Külön csoportot hoztak létre a rendőrségen belül, hogy nyomára akadjanak azoknak a motorosoknak, akik piros lámpánál várakozó autósokat fosztottak ki. A dugóban álló autósok tehetetlenek a váratlanul feltűnő motorosokkal szemben, akik gyorsan eltűnnek a megszerzett zsákmánnyal. A rendőrök azt tanácsolják, hogy semmit ne tartsunk az üléseken.

A Kerepesi úton várakozó autósokat leptek meg legutóbb motoros tolvajok - betörték az álló autók oldalsó ablakait, és kiemelték az ülésen hagyott tárgyakat. A menekülő motorosokkal szemben tehetetlenek az autósok, akik piros lámpa vagy forgalmi dugó miatt várakoznak, autóval nincs esélyük üldözőbe venni a kocsik között szlalomozó motorosokat, gyalog pedig pláne értelmetlen utánuk eredni. 

Az ehhez hasonló - külföldről már ismerős - lopások 2000-ben jelentek meg Budapesten, akkor hosszú időt vett igénybe, míg a rendőrök nyomára akadtak a több csoportban dolgozó tolvajoknak. Ezt követően évekig nyugalom volt, majd ahogy idén beköszöntött a jó idő, újra motorra pattantak a tolvajok - mondta az [origo]-nak Kozák László alezredes, a BRFK kommunikációs osztályának vezetője. Az elmúlt két hétben fordultak elő újra ilyen esetek, és már tíznél is több autóst ért támadás. 

Általában ketten ülnek a motoron, a piros lámpánál bemennek az autók közé, valamivel betörik az üveget, és benyúlnak az ülésen lévő táskáért. Öt-tíz másodperc alatt zajlik az egész, az autósok általában annyira megijednek, hogy semmit nem tudnak csinálni - mondta Kozák László. A BRFK-nál két nappal ezelőtt újra külön csoportot állítottak fel a motoros tolvajok megfogására, egyelőre elemzik az eddigi eseteket. Főképp a IX., X., XIV, és a XVI. kerületben fordultak elő idén a motoros lopások, de a rendőrség szerint nincs olyan kerület vagy kereszteződés, ahol a szokottnál jobban kellene figyelni, mert nagyobb valószínűséggel fordulhat elő hasonló eset.

Az autósoknak azt tanácsolják, hogy semmit ne tartsanak az üléseken. Legyen inkább minden a csomagtartóban vagy esetleg az ülés előtt, a földön, mert oda nem tudnak benyúlni - mondta az alezredes. Ha valakit mégis ilyen támadás ér, akkor minél több információt jegyezzen meg a motorról, illetve a motorosról - tette hozzá. Olyan eset ugyanakkor idén még nem fordult elő, hogy a motorosok gyalogosokról tépték volna le a táskájukat. 