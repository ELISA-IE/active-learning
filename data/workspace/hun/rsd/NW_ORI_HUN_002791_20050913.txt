A Délhús szerezte meg a Pick 98 százalékát

A Dél-magyarországi Húsipari (Délhús) Rt. közvetlen befolyása a Pick Szeged Rt.-ben 98 százalékra emelkedett a szeptember 9-én zárult nyilvános vételi ajánlat eredményeképpen - közölte a Délhús Rt. kedden. 

A Délhús Rt. ez év június 10-én tette közzé részvényenként 1046 forintos nyilvános vételi ajánlatát a cég tulajdonában még nem lévő összes Pick-részvényre. Az ajánlat során a részvényesek összesen 2 182 578 darab, egyenként ezer forint névértékű törzsrészvényt ajánlottak fel. 

A Csányi Sándor OTP elnök-vezérigazgató érdekeltségébe tartozó Délhús Rt.-nek az ajánlattételt megelőzően 31,21 százalék tulajdoni és 32,17 százalék szavazati hányada volt a 3,27 milliárd forint jegyzett tőkéjű Pick Rt.-ben. A többi részvény két magánszemély, Brazsák József és Csarodai János tulajdonában volt, akik a korábbi főtulajdonostól, az Arago Holdingtól vették meg részesedésüket. Egy különleges jogokat biztosító részvény állami tulajdonban, az Állami Privatizációs és Vagyonkezelő Rt.-nél (ÁPV) van. 

A Gazdasági Versenyhivatal július 7-én engedélyezte, hogy a Délhús irányítást szerezzen a Pick Szeged Rt.-ben. A Pénzügyi Szervezetek Állami Felügyelete először felfüggesztette a vételi ajánlat elbírálását, és vizsgálatot indított a két magánszemély tulajdonszerzésével kapcsolatban. A vizsgálatot követően minden idők legnagyobb bírságát, egyenként 50 millió forintot szabott ki a két tulajdonosra. A felügyelet később jóváhagyta a Délhús ajánlatát, és egyúttal újabb jelentős, 30-30 millió forintos bírságot rótt ki a Délhús Rt.-re, s a volt tulajdonos Arago Rt.-re a befolyásszerzésre vonatkozó törvényi előírások megszegése miatt. 