Támogatják az új vezérkari főnök kinevezését

A honvédelmi bizottság csütörtöki ülésén egyhangúlag támogatta Havril András vezérkarifőnök-jelölt kinevezését. A jelölt közölte: biztosítani akarja a haderőreform folyamatosságát. Az ülésen kiderült: Szenes Zoltán azért távozik a vezérkari főnöki posztról, mert nem értett egyet azzal, hogy a vezérkari főnök a közigazgatási államtitkárnak jelentsen.

A csütörtöki honvédelmi bizottság ülésének fő napirendi pontja az új vezérkarifőnök-jelölt meghallgatása volt. Az ülés elején ugyanakkor a korábbiaktól eltérően a távozó vezérkari főnök is megjelent, és elbúcsúzott a bizottság tagjaitól. Szenes Zoltán nem részletezte távozásának okát, csupán annyit mondott: a hadsereg átalakításával kapcsolatban koncepcionális eltérés volt közte és a honvédelmi miniszter között, ezért inkább úgy döntött, hogy félreáll. Újabb kérdésre hozzátette ehhez, hogy az átalakítás során csökken a vezérkari főnök szerepe, és őt annak idején nem erre kérték fel. Megjegyezte: örül, hogy eddigi helyettese, Havril András lesz az utóda, mert ő biztosítja a folyamatosságot. Szenes közölte: nem szakad el teljesen a katonaságtól, a jövőben tanítani szeretne, augusztus eljesétől pedig hivatalosan nyugállományba vonul.

 

Szenes távozását követően Juhász Ferenc honvédelmi miniszter elmondta: konkrétan abban nem értettek egyet Szenessel, hogy a haderőreform keretében a jövőben a vezérkari főnök nem közvetlenül a miniszternek jelent, hanem előbb a közigazgatási államtitkárnak. Juhász szerint ez nem érdemi változás, csupán szakmai kontrollt jelent, de ez nem akadályozza a vezérkari főnököt abban, hogy elvégezze mindazt, ami a törvény szerint az ő hatásköre. Havril később megerősítette: egyeztetett a közigazgatási államtitkárral, ismeri az elképzeléseit, és semmi olyat nem lát, ami akadályozná, hogy a honvédség érdekeit képviselje.

 

Juhász ismertette: az idei költségvetés 100 milliárd forinttal biztosít kevesebbet, mint szerették volna, így a feladatokat át kell szervezni. "Anyagi támogatás hiányában nem tudjuk a tízéves programot végrehajtani" - erősítette meg Havril, aki kérdésre válaszolva azt mondta: nem kíván prioritásokat felállítani feladatai között. Közölte: biztosítani kívánja a folyamatosságot az átalakításban és stabilizálni az eddig elért sikereket. A vezérkarifőnök-jelölt szerint kiemelt feladat a honvédség képviselete a külföldi missziókban. Emellett fontosnak nevezte a katonák továbbképzését, azt, hogy kiszámítható, eredményes tiszthelyettesi képzés legyen, valamint az önkéntes tartalékosi rendszer kiépítését.

 

A meghallgatáson Nyitrai András fideszes képviselő kifogásolta, hogy Havril csak a külföldi missziókban való magyar részvétel fontosságátra tért ki, nem beszélt viszont az ország biztonságának garantálásáról. Megjegyezte azt is, hogy szerinte nem működik az önkéntes tartalékosi rendszer, mert nincs biztosítva, hogy a jelentkezőket elengedjék a munkahelyéről, majd utána oda visszavegyék. Havril válaszként elmondta: természetesen az egyik legfontosabb feladat az ország védelme, de a katonák eleve erre készülnek a kiképzés során.

 

A vezérkar feladatmegosztásáról a vezérkarifőnök-jelölt elmondta: Braun László vezérőrnagy lesz az első helyettes. Ő lesz a műveleti parancsnok, vagyis a napi operatív vezetés lesz a feladata, de hozzá tartoznak a külföldi missziók is. Emellett kapcsolatot tart a NATO-képviselőkkel. Az új vezérkarifőnök-helyettes, Mikita János mérnök vezérőrnagy a fejlesztésért, a logisztikáért lesz a felelős. Az új törzsigazgató, Tömböl László dandártábornok pedig a kettőjük munkáját hangolja össze, illetve az információkat továbbítja az alárendeltek felé.

 

A honvédelmi bizottság végül 16 igen szavazattal, egyhangúlag támogatta Havril András kinevezését. A vezérkari főnököt a köztársasági elnök nevezi ki.