Bicikliseknek kedvez a londoni robbantás

Ugrásszerűen növekszik Londonban a városi biciklisek szám a metrórobbantások óta. Az emberek egyre több kerékpárt vásárolnak, mondván, inkább tekernek, de nem akarnak többé a metrón utazni.Szakértők szerint a mertómerénylet esélye még így is alacsonyabb, mint egy kerékpáros baleseté, de az emberek többsége ennek ellenére inkább a kerékpárt választja.

Ugrásszerűen megnőtt a városi biciklisem száma Londonban a robbantásos merényletek óta. Az emberek azért ülnek biciklire, hogy elkerüljék a merényletek színhelyéül szolgáló metrót és buszokat.

A londoni bicikliseket tömörítő London Cycling Network az utóbbi hetekben 10-30 százalékkal több kerékpárosról számolt be a városban. A szervezet ugyanakkor fontosnak tartja megjegyezni, hogy a körülmények ismeretében ez aligha ad okot az ünneplésre. Ráadásul a kerékpár ilyen elterjedése nem hoz változást a londoni levegő minőségében, hiszen nem autósok, hanem a korábban tömegközlekedést választók pattantak nyeregbe.

Travis Lindhe, egy londoni kerékpárbolt vezetője arról számolt be a BBC News-nak, hogy ugrásszerűen megnőtt a forgalom a robbantások óta. A bolt korábban naponta három kerékpárt adott el, ez mostanra napi tizenötre emelkedett. "Azt mondta, sosem utazik többet a metrón, és biciklit akar venni" - emlékszik vissza első, a robbantások utáni vásárlójára Lindhe.

"Felébredsz reggel, és végiggondolod: azzal, hogy metróra szállsz, kockázatot vállalsz... de most, hogy biciklivel megyek dolgozni, nem kell többet azért aggódnom, hogy bombatámadás áldozatává válok" - indokolta választást Stephen Thorpe, általános iskolai tanár.

Sokak szerint a kerékpár azért is megfelelő, mert mindig időben érkeznek a munkahelyükre, míg ugyanez a tömegközlekedéssel jelen helyzetben nem garantálható. A London Cycling Network arról is beszámolt, hogy megváltozott a biciklisek összetétele. Míg korábban többen tűntek sportolónak, mint átlag londoni lakosnak, mostanra többen ülnek a nyeregben "civil" ruhában - ez azt jelenti, hogy a kerékpárt közlekedési és nem sporteszköznek tekintik.

Az újsütetű városi biciklisek a metrós bombatámadásoktól való félelmükben azonban teljesen megfeledkeznek arról, hogy a városi biciklizés is komoly kockázatot rejt. "Ha az emberek felszállnak a metróra, nincsen befolyásuk arra, hogy mi történik körülöttük. De ha biciklin ülnek, úgy érzik, több befolyással bírnak cselekedeteikre." - magyarázza a kerékpár hirtelen jött népszerűségének okát John Maule professzor, a leeds-i egyetem kockázatkutatója. Maule szerint a biciklis baleset kockázata általában alacsony, de jóval magasabb, mint egy metrórobbantásé. Az emberek azonban a média sugározta képek miatt inkább választják az amúgy kockázatosabb kétkerekűt, mint a londoni metrót.