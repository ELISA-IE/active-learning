Átalakította a Telekom Montenegro vezetését a Matáv

A Telekom Montenegro többségi tulajdonának megvásárlása után a Matáv átszabta a távközlési cég igazgatóságát. Az új felsővezetés hét tagja közül hatan képviselik a Matávot. Az igazgatóság első ülésén döntött az új menedzsment kinevezéséről.

Megtartotta a Matáv-akvizíció óta első igazgatósági ülését a Telekom Montenegro (TCG). A Matáv az üzlet megkötése óta a montenegrói távközlési társaság 73,03 százalékát birtokolja. A TCG vezetését a cég április hatodikai közgyűlés alakította át: a héttagú igazgatóságból jelenleg hatan a Matáv képviselői. 

Az új igazgatóság április 13-án új menedzsmenttagokat választott. Dunai András lett a TCG gazdasági vezérigazgató-helyettese. Dunai jelenleg a Matáv üzletfejlesztési és akvizíciós ágazatának munkatársa, korábban a Malév gazdasági vezérigazgató-helyettese volt. Kozma Zsolt marketing vezérigazgató-helyettes lett, korábban a Matáv nemzetközi szabályozási és árpolitikai igazgatója volt.

Aleksandar Mijac, aki a TCG egyik összevont műszaki területvezetője volt, műszaki vezérigazgató-helyettes lett. Pete Szabo, aki korábban a Pepsi regionális értékesítési igazgatója volt, a TCG értékesítési vezérigazgató-helyettese lett. A Mol volt HR-vezetője, Váradi Béla lett a  TCG emberi erőforrás és jogi vezérigazgató-helyettese. Vidos Tibor, aki a TCG kormányzati kapcsolatok és szabályozói ügyek területét kapta meg, korábban az Invitelnél töltött be hasonló posztot. A TCG vezérigazgatója továbbra is Milan Perovic marad.

Az igazgatóság megváltoztatta a Monet, a TCG mobiszolgáltató részlegének menedzsmentjét is, az internetszolgáltató Internet CG-nél azonban nincs változás.

Az [origo]-t az Axelero adja ki, amely a Matáv-csoport tulajdona.