Világjárvány elleni gyakorlatot tartanak Európában

Kétnapos madárinfluenza elleni gyakorlatot tart 27 európai ország, amelynek során azt tesztelik, hogy a részt vevő országok hogyan reagálnának egy világjárvány kitörésére. A gyakorlatra a résztvevők nem tudnak készülni, mert a feladat lényege pont a váratlan vészhelyzetre való reagálás lesz. 

Madárinfluenza elleni szimulációs gyakorlatot tart szerda-csütörtökön az Európai Unió 25 tagállama, valamint Norvégia és Svájc - közölte az [origo]-val az ÁNTSZ szóvivője. Ritoók Emese elmondta: a gyakorlattal a részt vevő országok azt próbálják tesztelni, hogy hogyan reagálnának egy kirobbanó világjárványra, valamint hogy az egyes országok hogyan működnének együtt és hogyan tudnának hatékonyabban fellépni a járvány visszaszorítása érdekében.

A szóvivő tájékoztatása szerint a gyakorlatnak látványos elemei nem lesznek, ehelyett az elméleti, kommunikációs reakciókat próbálják modellezni. A gyakorlatra ráadásul a magyar hatóságok nem is tudnak készülni, mivel annak lényege éppen a váratlan helyzet lesz. Az akciót a brit Egészségvédelmi Ügynökség (HPA) koordinálja majd.

John Simpson, a HPA rendkívüli helyzetekre való felkészüléssel foglalkozó részlegének igazgatóhelyettese korábban elmondta: a gyakorlat során valószínűleg egy Délkelet-Ázsiában megjelenő és Európára átterjedő, világméretű járványt okozó vírustörzs ellen kell fellépni. A legvalószínűbb ugyanis, hogy egy világméretű járvány Ázsiában üti fel a fejét, mivel ott az emberek szorosabb közösségben élnek együtt állatokkal. Ebben az esetben Európának mintegy két hete lenne a felkészülésre.

A H5N1 vírus eddig több mint 60 ember halálát okozta Ázsiában, de még nem alakult ki emberről emberre terjedő változata. Ehhez a vírus mutációjára, vagyis a humán influenzavírussal való keveredésére van szükség.