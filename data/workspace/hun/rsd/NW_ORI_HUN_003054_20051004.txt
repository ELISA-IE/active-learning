Újabb két papagájkór-gyanús esetre derült fény

Újabb két beteg esetében merült fel a papagájkór gyanúja. Mindketten annak a baromfifeldolgozónak az alkalmazottai és ugyanabban a községben laknak, ahol a szeptember végén elhunyt férfi is, akinél szintén papagájkór-fertőzésre gyanakodtak. A papagájkór azokra jelent veszélyt, akik munkájuk során madarakkal, baromfikkal kerülnek kapcsolatba. A betegség emberről emberre nem terjed.

A szentesi baromfifeldolgozó újabb két dolgozójánál merült fel papagájkór-fertőzés gyanúja. A helyi ÁNTSZ azt követően kezdte vizsgálni az üzemben dolgozók közül betegállományban lévőket, miután szeptember végén meghalt a vállalat egyik dolgozója, akinél felmerült a papagájkór-fertőzés gyanúja. A férfi esetében még mindig nem bizonyosodott be, hogy a halálát okozó tüdőgyulladás hátterében papagájkór állt-e. A vizsgálatok még folyamatban vannak.  A több mint ezer főt foglalkoztató üzemben eddig körülbelül nyolcvan betegállományban lévő munkatársat talált az ÁNTSZ, közülük ketten tüdőgyulladás miatt kerültek táppénzre - mondta az [origo]-nak Kovács Ferenc, a Csongrád Megyei ÁNTSZ megbízott megyei tisztifőorvosa. Ők mindketten ugyanabban a községben laknak, ahol a szeptember végén elhunyt férfi is. Esetükben csak a kór gyanúja merült fel, biztosat csak további vizsgálatok után lehet tudni. Az eredménye körülbelül 1 hónap múlva várható.

A vizsgálatot és a további betegek felkutatását az ÁNTSZ folytatja. A munkát nehezíti, hogy a háziorvosok nem minden esetben jelentik a hatóságnak ezeket az eseteket, pedig erre jogszabály kötelezi őket - mondta a tisztifőorvos.

A papagájkór kórokozóját szinte minden szárnyas hordozhatja, a fertőzés kizárólag állatról terjed emberre, emberről emberre nem. Magyarországon évente, átlagosan 100 megbetegedés fordul elő, főként azoknál, akik munkájuk során gyakran találkoznak szárnyasokkal. A betegség antibiotikumos kezeléssel, pihenéssel gyógyítható. Általában két hét lappangás után magas lázzal, fej- és végtagfájdalmakkal jár. A papagájkórnak nincs köze a madárinfluenzához, a két betegség között semmilyen kapcsolat nincs.