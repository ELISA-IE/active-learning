Üzemanyagtartály robbant egy iráni atomerőmű közelében

Egy iráni repülőgépről ledobott üzemanyagtartály okozhatta azt a robbanást, ami egy iráni atomerőmű közelében történt szerdán. Az első jelentések még arról számoltak be, hogy egy ismeretlen felségjelű repülőgépről lőttek ki rakétát az atomerőműre.

Valószínűleg egy iráni repülőgépről tévedésből ledobott üzemanyagtartály okozta azt a robbanást szerdán, ami egy iráni atomerőmű közelében történt - írja az iráni állami televízióra hivatkozva a Reuters. Egy korábbi adásában az állami televízió még azt közölte, hogy ismeretlen repülőgépről kilőtt rakéta csapódott be az atomerőművéről ismert Busehr tartományban. Szemtanúk szerint Dailam kikötővárostól 20 kilométerre történt a robbanás. Az oroszok által épített 1000 megawattos atomreaktor 160 kilométerre található Dailamtól.

Valószínűleg azért gondoltak az irániak először rakétatámadásra, mert Irán atomprogramja miatt feszültté vált az ázsiai ország viszonya az USA-val és Izraellel is. Teherán éppen szerdán vádolta meg az Egyesült Államokat, hogy műholdakkal és más módon kémkedik, hogy adatokat szerezzen az atomerőműről.

Izrael pedig korábban azt közölte, hogy értesüléseik szerint Iránnak mindössze hat hónap kellene ahhoz, hogy atombombát tudjon előállítani. Izrael korábban katonai akciót is kilátásba helyezett, ha Teherán nem hagy fel atomkísérleteivel. Az izraeli védelmi erők azonban a szerdai rakétatámadás után tagadták, hogy a robbantást az izraeli hadsereg követte volna el.