Hatástalanított gránátot dobtak Bushra Grúziában

Állítólag valaki gránátot dobott George Bush amerikai elnök felé, miközben beszédet mondott a grúziai Tbilisziben kedden. A robbanószerkezet egy, az elnöktől 30 méterre álló embert eltalált, de nem robbant fel. A grúz hatóságok szerint a gránát hatástalanított volt, az incidenst az FBI és az amerikai titkosszolgálat a grúzokkal közösen vizsgálja.

Az FBI és az amerikai titkosszolgálat is vizsgálja azt a jelentést, miszerint kézigránátot dobtak George Bush amerikai elnök felé, amikor éppen beszédet mondott a grúziai Tbilisziben. Bush testőrségét a helyi hatóságok csak azután értesítették az incidensről, hogy az elnök elhagyta az országot. A gránátot 30 méterre találták meg attól a helytől, ahol Bush beszélt. 

Az amerikai titkosszolgálat szóvivője szerint a fegyver eltalált egy embert a tömegben, majd leesett a földre, de nem robbant fel. A gránátot egy grúz biztonsági tiszt vitte ki a tömegből, az amerikai szóvivő ugyanakkor közölte, szerda reggel még nem mutatták meg nekik a robbanószerkezetet. A grúz hatóságok szerint a gránát hatástalanított volt, és ezért nem jelentett komoly veszélyt az amerikai elnökre vagy a társaságában lévő grúz kollégájára, Mihail Szaakasvilire. 

A grúz belügyminisztérium először tagadta az incidenst, később azonban már azt közölték, hogy a nap folyamán közleményt adnak ki az ügyben. A grúz biztonsági főnök úgy kommentálta az esetet, hogy az elkövetők közfélelmet akartak kelteni. "A cél egyértelmű - megijeszteni s megfélemlíteni az embereket és a média figyelmének középpontjába kerülni."

Az esetet jelenleg közösen vizsgálja az amerikai titkosszolgálat, az FBI és a grúz hatóságok. 

A tízezres tömeg előtt elmondott beszéd volt George Bush grúziai látogatásának csúcspontja. Bush előtt még egyetlen amerikai elnök sem látogatott a kaukázusi köztársaságba. A beszéd előtt Tbiliszi főterén szigorú biztonsági intézkedéseket vezettek be. Mindenütt rendőrök álltak, a háztetőkről amerikai mesterlövészek fürkészték a tömeget. 

Beszédében az amerikai elnök grúz kollégáját méltatta, és közölte, a 2003-as rózsás forradalom minden embert megérintett. "Minden fegyver nélkül, csupán rózsákkal és hitetek erejével gyűltetek itt össze, és szabadságot követeltetek" - mondta Bush. Az elnök azt is mondta, minden országnak tiszteletben kell tartania Grúzia területi integritását. Sokak szerint ez Oroszországnak szóló üzenet volt, mivel az oroszok több szakadár grúz régiót is támogatnak.