További stagnálás várható a tőzsdén

Szerdán is alacsony, 5-6 milliárd forint körüli forgalmat, sávosan araszolgató árfolyamokat vár a Budapesti Értéktőzsdén Málits Gergely, az Eguilor Befektetési Rt. üzletkötője. 

A vezető részvények közül a Mol árfolyama emelkedhet a szakértő szerint, de csak abban az esetben, ha a gázüzletág értékesítéséről kedvező hírek jelennek meg. (A gázüzletág eladásáról viszont csak januárra várható döntés, legalábbis a brüsszeli bizottság legutóbbi nyilatkozata szerint) Ellenkező esetben inkább az árfolyam csökkenésére számít. Az OTP továbbra is a 7 ezer forintos szint közelében várható, a Richter mozgását pedig inkább lefelé várja a kereskedő. 

A kisebb papírok közül érdekes lehet a Globus árfolyamának a mozgása, amely két nap alatt a 250 forintos szintről 298 forintra emelkedett. Tegnap már 300 forint felett is járt az árfolyam, ezt a szintet azonban zárásra nem tudta tartani az átlagot jóval meghaladó forgalom mellett.