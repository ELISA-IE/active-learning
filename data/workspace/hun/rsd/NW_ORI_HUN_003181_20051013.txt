Halottak napi szórólapot osztogatnak

Szórólapot nyomtatott a Budapesti Temetkezési Intézet Mindenszentek és Halottak Napja alkalmából, amely a temetők nyitva tartásáról és a gépkocsi-behajtási szabályok változásáról tájékoztatja a lakosokat.

Hétfőtől már nemcsak az akciós nyelvtanfolyamokról és a leárazott ruhákról olvashatnak a fővárosiak a kezükbe nyomott szórólapokon, hanem Halottak Napjával kapcsolatos információkat is megtudhatnak a metróra várva. A Budapesti Temetkezési Intézet ugyanis a megemlékezés napja közeledtével szórólapot bocsátott ki, amely hasznos információkkal segíti a temetőbe igyekvőket.

Pénzes Kristóf, a BTI Rt. Sajtóreferense az [origo] kérdésére kifejtette, hogy a szórólapra azért van szükség, hogy még több embert tájékoztassanak az ünnep miatti változásokról. Kiemelte, hogy nemcsak hosszabb ideig tartanak nyitva, de az autóbehajtás szabályai is változnak, ami "jobb ha nem éri felkészületlenül a látogatókat.". A szórólapokat a forgalmasabb aluljáróban és közlekedési csomópontban osztogatják.