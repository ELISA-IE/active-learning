Visszatérnek a Rita elől elmenekülők

Megindult a hazatérés a Rita hurrikán által sújtott területekre az USA déli partjainál. A visszatérők eddig csak kisebb forgalmi dugókat okoztak, de a hatóságok arra kérik a körülbelül 3 millió, otthonát elhagyó embert, hogy még ne induljanak haza. Texasban 8 milliárd dollára becsülik a kárt. Összesen több mint másfélmillió otthon maradt áram nélkül a vihar miatt a térségben. 

Vasárnap megkezdték a mentőegységek a Rita hurrikán által sújtott térségekben rekedt emberek kimentését. A becslések szerint körülbelül ezren lehetnek szorult helyzetben a hurrikán miatt. A mostanra Arkansas térségében járó, viharrá szelídült forgószél az Egyesült Államok texasi és louisianai partjait sújtotta leginkább, jóllehet kevesebb kárt okozott, mint amire számítottak a partot érés előtt nem sokkal még a történelem legerősebb hurrikánjaként tomboló Ritától.

A mentést ugyanakkor továbbra is erős szél és heves esőzések nehezítik. A felkorbácsolt hullámokon még a mentőcsónakok is fel-felborultak. Louisianában Lake Charlest érintette leginkább a pusztítás - több épület összedőlt, az utcákat víz borítja -, ugyanakkor halálos áldozatokról még nem tudnak az szövetségi állam hatóságai. 

New Orleansban a heves esőzések miatt ismét annyira megemelkedett a Pontchartrain-tó vízszintje, hogy átbukott a még a Katrina által lerombolt, de frissen megjavított gátakon. A város egyes részeit ismét három méteres víz borítja - 500 embert kellett emiatt kimenekíteni. A polgármester ugyanakkor hétfőtől engedélyezte a kitelepültek hazatérését a szárazon maradt részekre, pontosabban az Algiers negyedbe, ahol a víz- és az elektromos szolgáltatást is helyreállították.

Texasból sem érkezett még hír halálos áldozatokról, kivéve azt a 24 embert, akik még a vihar előtti kitelepítés alatt haltak meg egy kigyulladt buszban. A texasi kormányzó szerint az első becslések 8 milliárd dollárra teszik a Rita által okozott kárt. Rick Perry közölte, hogy az olajfinomítók javát megkímélte a vihar, és ezekben hamarosan újraindulhat a termelés.

Az államban ugyanakkor körülbelül 1,1 millió háztartás áram nélkül maradt. Louisianában a Rita miatt 412 ezer háztartásban nincs elektromosság, ezen felül a Katrina pusztítása óta még 300 ezer otthonban nem tudták helyreállítani az elektromos szolgáltatást - jelentette a CNN.

Eközben a hatóságok kérése ellenére a vihar elől Houstonból és más veszélyeztetett településekről elmenekült emberek megindultak hazafelé - kisebb forgalmi dugókat okozva. A hatóságok - hogy elkerüljék a kitelepítés idején kialakult hatalmas torlódásokat - több szektorra osztották fel Houstont, ahonnan 2,8 millió ember távozott a vihar előtt. A városban most szektoronként javasolják a visszatérést. Elsőként a város észak-nyugati részébe várják a hazatérőket, de azt sem büntetik meg, aki más városrészbe igyekszik. 

A vihar vasárnapra jelentősen lecsendesült. A Nemzeti Gárda a Katrina pusztításának enyhítésén Louisianában és Mississippiben dolgozó 2400 tagját átirányították a Rita által érintett területekre. 