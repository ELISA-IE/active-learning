Megkapta a miniszter a madárkór elleni oltást

Elsőként kapott Magyarországon madárinfluenza elleni védőoltást Rácz Jenő egészségügyi miniszter és Bujdosó László országos tiszti főorvos. Rajtuk kívül még száz önkéntes kap a vakcinából.

Rácz Jenő egészségügyi minisztert, Bujdosó László tiszti főorvost és Kökény Mihály népegészségügyi kormánymegbízottat oltották be hétfőn elsőként azzal a kísérleti vakcinával, amelyet a madárinfluenza ellen fejlesztettek ki nemrégiben Magyarországon. Rajtuk kívül még száz önkéntes kap a vakcinából.A kísérlet célja annak kiderítése, az oltóanyag kiváltja-e emberekben a védettséget. Várhatóan három héten belül születnek meg az első eredmények: azt vizsgálják majd, hogy a beoltottak szervezetében mennyi ellenanyag termelődött. 

Eddig négyszáz ampulla készült el abból a vakcinából, amely védettséget biztosít a madárinfluenzát kiváltó vírussal szemben. Miután a vírus elleni oltóanyagot engedélyezte az országos gyógyszerészeti intézet, nincs akadálya annak, hogy azt embereken is kipróbálják. 