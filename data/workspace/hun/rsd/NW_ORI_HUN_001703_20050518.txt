Állatnak tartják a beszlani túszejtőt

Több beszlani túlélő szerint inkább az észak-oszét vezetés soraiban kellene felelősöket keresni a tavalyi túszdráma miatt, az egyetlen elfogott terrorista perétől nem sokat várnak. Nurpacsi Kulajev pere kedden kezdődött rendkívüli biztonsági intézkedések közepette Vlagyikavkazban, és várhatóan hónapokig tart majd. Ő az egyetlen túszejtő, akit élve fogtak el a 343 ember halálával végződött akció után.

Kedden kezdődött az egyetlen élve elfogott beszlani túszejtő pere az Oroszországhoz tartozó Észak-Oszétia fővárosában, Vlagyikavkazban. A tárgyalás rendkívüli biztonsági intézkedések közepette folyt, a bírósághoz vezető utakat lezárták, és jelentős rendőri erőket vezényeltek ki. A bíróság épülete előtt túlélők és az áldozatok hozzátartozói gyűltek össze nagy számban, elhunyt szeretteik képét tartva. Nurpacsi Kulajev rendőrségi konvojjal érkezett, és megbilincselve vezette a tárgyalóteremben található ketrechez hat fegyveres őr.

A borotvált, vállig érő hajat viselő Kulajev - jelentések szerint - többnyire maga elé meredve, szinte suttogva válaszolt a bíró kérdéseire. Az ellene szóló vaskos vádirat összesen kilenc vádpontból áll, egyebek mellett gyilkosságért, terrorizmusért, túszejtésért kell felelnie - összesen 32 fős csapatából egyedüliként. 

"Állat vagy!"

A kicsinyke tárgyalóterembe valamivel több mint kéttucatnyi érdeklődő - többségük fekete ruhás, fejkendős nő - fért be. Volt olyan, aki az egyik szünetben azt kiabálta neki, hogy "Állj fel! Nézz ide, hogy a szemedbe nézhessünk!". "Állat vagy!" kiabálta valaki más. Egy idős nő, Liza Macogejeva, akinek 34 éves fia veszett oda a tavaly szeptemberi túszdrámában, azt mondta: "Szeretnék az arcába nézni, belenézni, és látni, hogy ember-e vagy sem." 

Más hozzátartozók ugyanakkor szkeptikusak a perrel kapcsolatban. "Mit várhatunk ettől a pertől? Mindenki tudja, hogy saját különleges egységeink ölték meg őket" - mondta Vlagyimir Daurov, aki ugyancsak fiát vesztette el a véres akcióban. Ludmilla Dzegojeva, az egyik túlélő szerint pedig a per csak elvonja a figyelmet egy szélesebb körű vizsgálattól.  Kritikusok szerint ugyanis a hatóságok hanyagok voltak az akció előkészületeinek kivizsgálásakor. "Az egész fölösleges. Maguk között kellene keresni a felelősöket" - mondta a nő.

A bíróság előtt demonstrálók közül többen is azt állítják, hogy Kulajev csak egy báb, csak egy bűnbak. A "Korrupció a terrorizmus forrása" feliratú tábla alatt álldogálók szerint inkább Alekszander Dzaszokov észak-oszét elnököt és más vezetőket kellene perbe fogni.

A tárgyalás előtt Kulajev védője szólalt fel, aki tisztességes eljárást kért a bíróságtól, majd Nyikolaj Sepel vezető ügyész ismertette a vaskos vádiratot. A dokumentumban részletesen ismertetik az akcióhoz vezető eseményeket és magát a vérfürdőt, de nem hagyták ki azt sem, melyik sérült pontosan milyen sebesüléseket szerzett.

Túszejtés külföldi zsoldosokkal

A vádirat szerint Kulajev is tagja volt annak a bandának, amelyet Aszlan Maszhadov és Sámil Baszajev toborzott, hogy elfoglalják az iskolát. Céljuk az volt, hogy "túszokat ejtsenek, és civileket, illetve a hatóságok embereit gyilkolják". Fő követelésük az orosz erők Csecsenföldről történő kivonása volt - mondta az ügyész. 

Sepel megismételte a korábban az orosz titkosszolgálat, az FSZB által is jelzett állítást, hogy a csapatban "külföldi zsoldosok" is voltak. Állítása szerint az egyik szervező is külföldi volt, a szaúdi születésű Tavfik al-Dzadani, más néven Abu Zeit. Őt és Maszhadovot azóta megölték az orosz erők különböző csecsenföldi akciókban. 

Az ügyész szerint Maszhadov, Baszajev és Zeit a csak "Ezredesként" emlegetett Ruszlan Kucsbarovot bízta meg az akció kitervelésével. Ő gyűjtötte össze a 32 fős csapatot egy ingusétiai erdőben egy nappal az akció előtt. A harcosok mindegyikének megszabták, mi lesz a teendője, és közölték velük, hogy a célpont a beszlani 1-es számú iskola lesz. Ott osztották ki a fegyvereket, és parancsolták meg nekik - így Kulajevnek is -, hogy két csoportban kerítsék be az iskolát és a lehető legtöbb túszt ejtsék. 

A sikeres túszejtés után két és fél napig szinte étlen és szomjan tartották fogva rabjaikat, ám amikor a terroristák által egy kosárlabdapalánkra erősített bomba leesett és felrobbant, elszabadult a káosz, és vérfürdő alakult ki. A túszejtők a menekülő túszokra, a kint lévő biztonsági erők pedig rájuk tüzeltek. A vádirat szerint 343 ember vesztette életét a több mint 1300 túsz közül, közöttük sok gyerek. A nyomozás során több mint 900 szemtanút hallgattak ki.

Kulajev, aki életfogytig tartó börtönre számíthat, korábban azt állította, abban a hitben indult az akcióba, hogy egy orosz katonai ellenőrző pontot támadnak meg. A férfi azt is mondta, hogy a gyilkosság vádjában ártatlan, mivel csak a levegőbe lőtt gépfegyverével. 