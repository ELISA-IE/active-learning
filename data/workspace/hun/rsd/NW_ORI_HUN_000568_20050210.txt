Magyarból ment legrosszabbul a próbaérettségi

Magyarból a diákok hat százaléka, történelemből egy százaléka nem érte el a követelmények tíz százalékát a próbaérettségin, ez azt jelenti, hogy szóbeli vizsgára nem is engedték volna őket. Magyar Bálint oktatási miniszter szerint a gyenge eredmények nem mérvadók, mert a diákok nem voltak motiváltak. 

Magyarból a diákok 6 százaléka, történelemből 1 százaléka, matekból másfél százaléka, angol, illetve német nyelvből pedig kevesebb, mint 1 százaléka nem érte el a követelmények 10 százalékát a próbaérettségin. Ez azt jelenti, hogy ilyen gyenge eredménnyel az érettségin nem is engedték volna szóbelizni őket, vagyis megbuktak volna. A korábbi években az érettségiken átlagosan a diákok 2 százaléka bukott meg.A próbaérettségire azért volt szükség, mert idén először választhatnak a diákok közepes vagy emelt szintű érettségi közül, mely kiváltja majd a felsőoktatási felvételit is. A próbaérettségit tavaly tavasszal, harmadik évfolyamos diákok írták. Matematikából a diákok többsége nem érte el az 50 százalékos teljesítményt, a legtöbben 20 és 50 százalék közötti pontszámot értek el. A gyerekeknek kevesebb mint 10 százaléka teljesítette a tesztet 70 százalék feletti eredménnyel. A magyar nyelv és irodalom vizsgán a diákoknak mindössze körülbelül a 20 százaléka mondhatja el magáról, hogy a próbaérettségit 50 százalék feletti eredménnyel zárta.Magyar Bálint oktatási miniszter szerint a viszonylag gyenge eredmények nem mérvadók, mert a diákok nem voltak motiváltak, hiszen normál jegyként sem számították be az eredményeket. A miniszter elmondta: a diákok nem készültek külön erre a vizsgára, és sok esetben kevesebb idő állt rendelkezésükre, mint amennyi az érettségin lesz. Hozzátette: a próbaérettségi tapasztalatait figyelembe vették az érettségi feladatsorok összeállításánál. A kétszintű érettségi írásbeli vizsgái május 9-én kezdődnek, az emelt szintű szóbeli vizsgákat június 8-14. között, a középszintűket június 20 és július 1. között tartják. A felsőoktatási jelentkezések sorrendjén egy alkalommal lesz lehetőség módosítani.