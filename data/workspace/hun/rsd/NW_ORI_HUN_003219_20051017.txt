Kiszorítják a Pick kisrészvényeseit

Kiszorítja a kisrészvényeseket és gyakorlatilag 100 százalékos tulajdonrészt szerez a Délhús a Pick Szeged Rt.-ben. A tranzakció után a Délhús Rt. mellett csak az ÁPV Rt. marad tulajdonos a cégben egy aranyrészvénnyel.

A Délhús mára mintegy 98 százalékos tulajdonrészhez és szavazati joghoz jutott a Pickben, mivel a korábbi tulajdonos Aragótól előbb 31,21 százalékos, majd két magánszemélytől 31,88-31-88 százalékos hányadot vásárolt. Ezt követően a Pick 2,99 százaléknyi, saját tulajdonban lévő részvényt is eladott a pécsi cégnek - írja a Világgazdaság.

A kisrészvényesek kiszorítását a tőkepiacról szóló törvény teszi lehetővé, több mint 90 százalékos szavazati jog elérése esetén. Kovács László, a Pick igazgatóságának elnöke elmondta: az újabb vételi akció mintegy 65 ezer darab, egyenként ezer forintos névértékű Pick-papírra terjed ki, melyek több száz tulajdonosnál lehetnek.

A Délhús a Pick 8,7 milliárd forintos saját tőkéjének egy részvényre jutó összegét ajánlja az együttesen 2 százalékot birtokló kistulajdonosoknak. Ez részvényenként 2664 forintnak (összesen pedig 174 milliónak) felel meg.

Ha a tulajdonosok az ajánlatot az október 17-i határidőig nem fogadják el, a Pick az át nem adott részvényeket érvényteleníti. Ezt követően a jelenlegi kisrészvényesek már csak a társasági törvényben meghatározott kerülő úton juthatnak a pénzükhöz.