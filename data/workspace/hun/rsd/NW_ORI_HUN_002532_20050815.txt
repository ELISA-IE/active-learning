Januártól sebészhez is a háziorvos küld

Januártól beutaló nélkül nem lehet majd szemészhez, sebészhez vagy fülészhez fordulni - írja a Népszabadság. A lap szerint a betegek tömegeit bosszanthatja fel, ha enyhe sérüléssel, rövidlátással kétszer kell sorban állniuk az orvosnál - egyszer beutalóért, egyszer pedig ellátásért. Annak, aki beutaló nélkül megy szakorvoshoz, elvben kiszámlázhatják a vizsgálat költségeit is.

A háziorvostól kell beutalót kérni januártól akkor is, ha a beteg a sebészetre, fülészhez vagy szemézhez szeretne eljutni. Eddig erre beutaló nélkül is volt lehetőség, az új szabály érvénybe lépésétől azonban a könnyebben sérülteknek, a zúgó fülűeknek vagy a rövidlátóknak is sorban kell majd állniuk háziorvosuknál. A szakorvosi ellátás csak ezután következhet - írja a Népszabadság.

A kormány rendeletben szabályozza a beteg által bejárt utakat: a jövőben szabadon megválasztani csak urológust, nőgyógyászt, bőrgyógyászt, idegorvost lehet, más esetben azonban csak a háziorvos által kiválasztott orvoshoz mehet a beutalóval. Ez alól a sürgősségi esetek a kivételek.

"A betegutak szabályozásával a háziorvos felelősségét és az orvoshoz fordulók biztonságát szeretnék erősíteni" - nyilatkozta a lapnak Vojnik Mária, az Egészségügyi Minisztérium politikai államtitkára. Az új rendszer elősegíti majd az alapos kivizsgálást is. A mostani beutalási rendszer átalakítását támogatja az Országos Alapellátási Intézet is, amely a háziorvosok szakmai felügyelete. Az intézet főigazgató-helyettese, Füredi Gyula szerint aki beutaló nélkül érkezik majd a szakrendelésekre, kiszámlázhatják neki a vizsgálat díját. Ez néhány ezertől több tízezer forintig is terjedhet - írja a Népszabadság. Ilyesmire azonban nem lát esélyt a lap által megkérdezett szakorvosi szövetség vezetője.

A lap információi szerint havonta 6,6 millióan mennek szakrendelőkbe a betegek, ezek közül azonban csak 1,8 millió esetben háziorvosi beutalóval. Az új intézkedés az eddig zsúfolt szakrendeléseken csökkentheti a forgalmat, de a lap szerint 20-30 százalékkal is megnőhet azoknak a száma, akik a háziorvosukra várakoznak.