EU: Maradhat az eva

Az Európai Unió áfabizottsága az uniós szabályozással összeegyeztethetőnek ítélte az egyszerűsített vállalkozói adó magyarországi rendszerét. Tavaly 80 ezer vállalkozás működött az eva szabályai szerint, és csaknem 65 milliárd forintot fizettek be az APEH-nak - írja a Népszabadság.

"Az áfabizottság elfogadta azokat a szakmai érveket, amelyeket az elmúlt hetekben tett nyilatkozataimban is hangsúlyoztam" - derül ki Kovács László adóügyi biztos Népszabadsághoz eljuttatott nyilatkozatából. Az érvek szerint az eva az adórendszer egyszerűsítését és az adóelkerülés visszaszorítását szolgálja - vagyis alapvető uniós adópolitikai célokat szolgál. Az áfabizottság azt is tudomásul vette, hogy ez az adózási forma előnyös a kisvállalkozásoknak, segítésükkel tehát fontos uniós gazdaságpolitikai célt is szolgál, derül ki a nyilatkozatból.

Az evások a legutóbbi bevallás alkalmával 19 milliárdot fizettek be, miközben 15 milliárdra számítottak a pénzügyi tárcánál. A befizetés 7,3 milliárd forinttal haladja meg az előző évit. Karácsony Imréné, a PM helyettes államtitkára szerint az idei 75,3 milliárdra tervezett evabevételek is 'bizonyára teljesülnek'. Tavaly 80 ezer egyéni és társas vállalkozás működött az eva szabályai szerint, és csaknem 65 milliárd forintot fizettek be az APEH-nak. Az idén már százezer evás vállalkozás van.