Meglett a Trockij halálát okozó jégcsákány

Még Trockij vére is rajta van azon a jégcsákányon, amellyel 1940-ben megölték a volt orosz forradalmárt Mexikóban. Az eltűntnek hitt gyilkos eszköz 65 év után került elő. Mint kiderült, a mexikói titkosszolgálat egyik tisztje lopta el annak idején. Trockij unokája szeretné, ha a csákányt a nagyapja emlékét őrző múzeumnak adományoznák, a mexikói tiszt lánya viszont csak pénzért hajlandó megválni az eszköztől. 

Úgy tűnik, előkerült a gyilkos fegyver, amellyel a huszadik század egyik legismertebb gyilkosságát elkövették. A mexikói titkosszolgálat egy volt tisztjének lánya azt állítja, nála van az a jégcsákány, amellyel Lev Trockijt meggyilkolták. A hegymászóeszközön állítólag még rajta van az orosz forradalmár vérének nyoma. 

Trockijt 1940 augusztus 20-án ölte meg egy spanyol kommunista - Ramon Mercader -, akiről azt tartják, hogy Sztálin ügynöke lehetett. Mercader segítséget kért tőle, így jutott be az amúgy gyanakodó volt forradalmárhoz, akit egyetlen, hátulról a fejére mért ütéssel ölt meg. Mercadert elfogták, a gyilkos fegyvert pedig lefoglalták a hatóságok, de a csákánynak utóbb nyoma veszett.

Alfredo Salasnak, a mexikói titkosszolgálat volt tisztjének lánya 65 év után jelentkezett, hogy a fegyver nála van. Mint a nő közölte, az apja azért emelte el annak idején csákányt, hogy megőrizze az utókor számára. A hírre már jelentkezett Leva Volkov, Trockij ugyancsak Mexikóban élő unokája. A férfi hajlandó lenne DNS-mintát adni egy esetleges vizsgálathoz, hogy összevessék a jégcsákányon található vérrel, de azzal a kikötéssel, ha a gyilkos eszközt felajánlják a Trockij egykori házában működő múzeumnak. 

Ana Alicia Salas azonban azt mondja: "Szeretnék némi haszonhoz jutni.  Azt hiszem, ha valaminek történelmi jelentősége van, akkor annak értéke is, nem?" - idézte a Guardian.

Trockij már az októberi forradalmat követő polgárháború idején szembe került Sztálinnal, de viszonyuk Lenin 1924-és halálát követően romlott meg igazán. Trockij ugyanis a világforradalmat propagálta és ellenezte Sztálin terveit az államszocializmus létrehozására. Az ellentét végül Trockij párbizottságból, majd a pátból való kizárásához vezetett. Ezután a kazahsztáni Alma-Atába száműzték, majd a Szovjetunió elhagyására kényszerült. Előbb Törökországban, a Herceg-szigeteken élt, 1933-ban Franciaországba, majd Norvégiába menekült. Eközben otthon Sztálin-ellenes összeesküvés vádjával indítottak pert ellene. Miután Norvégia hajlandónak mutatkozott kiadni Sztálinnak, Mexikóba menekült és Mexikóváros egyik külvárosában telepedett le családjával. 1940-ben itt ölte meg azzal a bizonyos jégcsákánnyal Ramon Mercader.