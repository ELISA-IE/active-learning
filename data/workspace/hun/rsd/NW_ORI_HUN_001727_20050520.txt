Lassú DNS-tesztek nehezítik a nyomozásokat

Egyetlen nap is elég volna egy DNS-teszt elvégzéséhez, de mégis heteket, sőt egy hónapot is várni kell az eredményre. A gyors munkát a pénzhiány akadályozza - írja a Népszabadság. A lap úgy tudja, hamarosan ombudsmani kérdéseket is meg kell válaszolniuk ezzel kapcsolatban a szakembereknek.

Egy hónapig is eltarthat, míg kiderül, valóban a börtönorvos ejtett-e teherbe egy fogvatartottat a kalocsai börtönben. A szakértő a magzat DNS-vizsgálatával próbál meggyőződni arról, hogy megalapozott-e a gyanú. Ugyan az orvosok felkészültsége és a technikai feltételek alapján akár egy-két nap alatt választ kaphatna a kérdésre, valójában heteket kell még várni - írja a Népszabadság.

Az ORFK Bűnügyi Szakértő és Kutató Intézetében évente ezer-kétezer bűncselekmény kapcsán kér vizsgálatot a rendőrség, az ügyészség vagy a bíróság. Bár szinte minden esetben óriási a tét, a pénzhiány megakadályozza a gyors munkát. Dr. Pádár Zsolt, az ORFK Bűnügyi Szakértő és Kutató Intézetének osztályvezetője szerint azonban annyira súlyos az alulfinanszírozottság, hogy kérelmek százai várakoznak, akár hónapokig. 

Egyre többen nehezményezik az ügyek elhúzódását, a lap úgy tudja, hamarosan ombudsmani kérdéseket is meg kell válaszolniuk a szakembereknek: a mostani helyzet ugyanis sokak szerint személyiségi jogokat is sért. Gyakran előzetes letartóztatottként kell várni az eredményre, esetleg arra, hogy teljesen alaptalan a gyanúsítás.