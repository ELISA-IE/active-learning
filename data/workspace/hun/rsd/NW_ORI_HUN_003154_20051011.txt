Hazatérhet a négy magyar Romániából

Madárinfluenza-vírus gyanúja miatt négy magyar került karanténba Romániában. A kormányszóvivő délutáni bejelentése szerint a román hatóságok megváltoztatták eddigi döntésüket, így a négy magyar hazatérhet. A négy férfi horgászni ment az országba, és eredetileg nyolc napig kellett volna vesztegzár alatt maradniuk. 

Hazatérhet az a négy magyar horgász, akit hétfőn Romániában madárinfluenza-vírus megjelenésének gyanúja miatt karanténba zártak, és eredetileg nyolc napig vesztegzár alatt kellett volna maradniuk. A négy férfi még a Románia keleti részére kiadott beutazási tilalom előtt ment az országba horgászni. 

Batiz András kormányszóvivő kedden délután a távirati irodának azt nyilatkozta, hogy  megváltozott a román hatóságok álláspontja, felülvizsgálták korábbi döntésüket, és hét közigazgatási egységben feloldották a karantént. 

A Romániában rekedt négy magyar sorsát a Külügyminisztérium folyamatosan figyelemmel kísérte. A közvetlen kapcsolatot a magyarokkal a romániai magyar nagykövetség konzuli osztálya tartja - közölte.