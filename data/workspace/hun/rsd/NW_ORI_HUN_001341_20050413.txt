Interneten, kocsmákban időznek szívesen a kollégisták

Változatlanul népszerű időtöltés a felsőoktatásban tanulók körében az olvasás: kétharmaduk legalább napi 1,5 órán át forgat valamilyen könyvet, de újságokra is átlagosan negyven percet szánnak - írja egy felmérésre hivatkozva a Népszabadság. Kedvelt időtöltés ugyanakkor az internetezés és a kocsmába járás is, színházba viszont 14 százalékuk be sem teszi lábát.

A felsőoktatásban tanuló kollégisták szívesen járnak moziba, kocsmába és szoláriumba - derül ki 2004. októberében készült felmérésből, amelyet a Népszabadság imsertet. 20 százalékuk havonta jár kozmetikushoz és szoláriumba. Minden ötödik kollégista hetente legalább egyszer gyorsétteremben eszik, 12 százalékuk rendszeresen edzi testét.

Az 1462 kollégista válaszai alapján 50 százalékuk napi legalább egy órát internetezik. Minden harmadik kollégista hetente legaláb egyszer, 20 százalékuk azonban többször is tiszteletét teszi valamelyik kocsmában, 18 százalékuk pedig diszkókba jár. Multiplex mozikba 28 százalékuk jár, míg 21 százalékuk a művészmozik műsorát kedveli. Színházba ugyanakkor 14 százalékuk soha nem jár.

Az olvasás még mindig népszerű. A kollégisták kétharmada legalább napi 1,5 órán át olvas, újságokkal pedig átlagosan 40 percet bíbelődnek. Divat a művészkedés: minden tizedik hallgató hetente legalább egyszer zenél, fest vagy rajzol, 5,3 százalékuk pedig legalább havonta megpróbálkozik a versírással.