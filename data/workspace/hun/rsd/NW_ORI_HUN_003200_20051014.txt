Meztelenül harcoltak a bárányokért

Az ausztrál zászlón kívül szinte semmit sem viselt az a három osztrák fiatal, akik péntek délben a budapesti ausztrál nagykövetség épülete előtt több magyar társukkal együtt demonstráltak az ausztrál bárányok kínzása ellen. A PETA (Emberek az Állatokért Való Etikus Bánásmódért) először idén márciusban emelte fel a szavát a szigetországban történő kegyetlen állatcsonkítások miatt, most a vásárlók és a forgalmazók után a gyapjúipar résztvevőire szeretnének hatni.

Bégetéstől harsogott péntek délben a Királyhágó tér, ahol a PETA (Emberek az Állatokért Való Etikus Bánásmódért) újabb demonstrációt szervezett a bárányok kínzása ellen. Három fiatal csaknem meztelenül, az ausztrál zászlóval a hátsó felükön pózolt az októberi hidegben, miközben társaik művért öntöttek rájuk. A többiek báránynak öltözve körülöttük álltak, és a gyapjas állatok kínzását imitálták. A bárányok nagy része ugyanis az emberek kapzsisága miatt mérhetetlen fájdalmakat él át Ausztráliában, amely a világ gyapjútermelésének 28 százalékát adja.

Az áldozatok a legfinomabb gyapjat adó merinói juhok, amelyeknek sokan kerti ollóval, érzéstelenítés nélkül levágják a farkukat és a körülötte lévő bőrt, hogy a redőkbe ne telepedjenek baktériumok. Dömötör Erika, a PETA aktivistája az [origo] kérdésére kifejtette, hogy az ausztrál gazdák legalább 30-40 százaléka alkalmazza ezt a módszert, pedig másképp is védekezhetnének a kórokozók ellen. A szerencsésebb állatok sebe nem fertőződik el, ők ugyanolyan életet élhetnek ezután, mint ép társaik. A csonkítás után lebetegedett példányokat viszont hajóra rakják, és a Közel-Keletre szállítják, ahol levágják őket. A két-három hetes út során sokuk elpusztul: éhen és szomjan halnak, avagy erőszakosabb társaik eltapossák őket.

A PETA szeretne véget vetni ezeknek a kínzásoknak, a szervezet több mint fél éve küzd a csonkítások ellen. Először idén márciusban emelték fel a szavukat, akkor a vásárlókat és a ruhaipari cégeket vették célba, különös tekintettel a Benettonra, amely a PETA állítása szerint a megkínzott állatoktól származó gyapjút is vásárolt. Dömötör Erika véleménye szerint ezt a két csoportot már sikerült maguk mellé állítani a báránycsonkítás elleni harcban. Az őszi kampány a gyapjúipari cégekre szeretne hatni, a PETA szerint ugyanis ők tehetnének a legtöbbet a kínzások ellen.

- Elegendő lenne, ha nem vásárolnák fel a csonkított bárányok gyapját, így a gazdáknak nem állna érdekében tovább kínozni az állataikat. Az Australian Wool Innovation és a Wool Producers azonban visszautasította ezt az egyezséget, ezért vagyunk most itt - jelentette ki Dömötör Erika.

A PETA három osztrák aktivistája egész héten járta Európa útjait, és azokban az országokban, ahol a megkínzott bárányok gyapjából készült termékeket árulnak, megmutatták magukat és a hátsó felükre festett zászlókat a helyi ausztrál nagykövetség előtt. Svédország, Olaszország és Svájc után érkeztek Budapestre, ahol a Fauna állatvédő szervezet tagjai siettek a segítségükre.

Patty Mark, az egyik osztrák aktivista sikeresnek, de nagyon fárasztónak minősítette a turnét. Az előző állomáson, Genfben, ugyanis összetűzésbe keveredtek a helyi rendőrökkel, akik három órára a rácsok mögé zárták őket, mivel azt hitték, hogy terroristákkal állnak szemben. A magyar rendőrök elő se vették a bilincset, csak a meztelenkedők nevét és személyes adatait jegyezték fel.