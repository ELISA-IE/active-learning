Adókedvezményt kapnának a kékmunkást alkalmazók

Az alkalmi munkavállalókat alkalmazó munkaadók a közteherjegy értékének 75 százalékát visszaigényelhetik majd személyi jövedelemadójukból - mondta Garzó Lilla, a munkaügyi tárca helyettes államtitkára kedden, sajtótájékoztatón, a kormány száz lépés politikájának keretében megvalósítandó egyik foglalkoztatáspolitikai intézkedés részleteit ismertetve.

Az úgynevezett "kékmunka" megteremtése az alkalmi munkavállalók foglalkoztatási biztonságát teremti meg, mondta Garzó Lilla. A kékmunkáról Gyurcsány Ferenc miniszterelnök beszélt hétfőn az Országházban. A kormányfő azt mondta, hogy a feketemunkát kékké kell alakítani. Egyes elemzők szerint ezzel az angol "blue collar" ("kék galléros" angolul a fizikai munkásokra használt kifejezés - a szerk.) terminológiát akarja a kormányzat meghonosítani.

A tervek szerint a bébiszitterként, háztartási alkalmazottként vagy kertészként foglalkoztatott magánszemélyek évente 200 napot dolgozhatnak majd úgy, hogy jogosultságot szereznek nyugdíjra és egészségügyi ellátásra. Alkalmazójuknak közteherjegyet kell vásárolniuk a postán, amelyet beragasztanak az alkalmazott munkavállalói könyvébe. A járulékok átalányban történő lerovására alkalmas közteherjegyek értékének 75 százaléka - a kormány szándékai szerint - visszaigényelhető lesz az szja-ból.

Az intézkedéstől a kormányzat nem vár pluszbevételt a költségvetés számára, mondta a távirati irodának Garzó Lilla. A közteherjegy napi ára a napi munkadíj függvénye, legalább 400, legfeljebb 1100 forint lenne. A helyettes államtitkár szerint tavaly 132 ezren váltottak ki alkalmi munkavállalói könyvet, de becslések szerint 2-300 ezren keresik ilyen munkákból a kenyerüket.

A miniszterelnök kérésére dolgoznak egy olyan információközvetítő rendszeren, amely segíthetne az alkalmi munkaerőt keresőknek, tette hozzá az államtitkár-helyettes. A mezőgazdaságban idénymunkát vállalók évi 90 napot egyben dolgozhatnak majd le szezonban egy munkaadónál. A tervek szerint a javaslattal kapcsolatos szabályok már augusztus elsején életbe lépnének.