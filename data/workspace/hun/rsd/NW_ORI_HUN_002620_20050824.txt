Szörnyethalt két restaurátor Egerben

Két restaurátor szörnyethalt, amikor összedőlt alattuk az állványzat, miközben az egri kápolna kupolájának freskóit restaurálták - adta hírül a Magyar Rádió. A rendőrség halált okozó gondatlan veszélyeztetés gyanújával indított nyomozást.

A két szakember egy fából és fémből készült állványzaton dolgozott az egri főiskola kápolnájában a freskók restaurálásán, amikor a tartószerkezet padozatát tartó egyik elem minden előjel nélkül eltört, és a restaurátorok mintegy húsz méter magasból a padlóra zuhantak - tudósított a Magyar Rádió Krónikája. Egyikük, egy 57 éves hölgy azonnal meghalt, 30 éves társát súlyos, életveszélyes sérülésekkel szállították kórházba, ahol újraélesztették, de később ő is elhunyt.

A Heves Megyei Rendőr-főkapitányság foglalkozás körében elkövetett, halált okozó gondatlan veszélyeztetés vétségének gyanúja miatt indított büntetőeljárást. 