Megégett egy tizenegy hónapos kislány

Egy ötéves kisfiú ismeretlen okból meggyújtotta tizenegy hónapos kishúga ágyát Tatárszentgyörgyön - közölte a dabasi rendőrkapitányság. Mire a gyerekek anyja odaért, a kislány testének hetvenöt százaléka megégett. A rendőrség a szülők felelősségét is vizsgálja.

Szombaton Tatárszentgyörgy egyik családi házában egy ötéves kisfiú - eddig ismeretlen okból - meggyújtotta azt az ágyat, melyben tizenegy hónapos kishúga aludt. A gyereke anyja a konyhában volt, és észrevette a tüzet, de amire odaért, a kislány testfelületének hetvenöt százaléka megégett - közölte a dabasi rendőrkapitányság. A kislányt a legközelebbi kórházba szállították a mentők, állapota életveszélyes. 

A szobában aludt a család 3 éves gyereke is, ő azonban nem sérült meg, mert az ágya másfél méterre vol a tűztől - így édesanyja épségben ki tudta menteni a szobából.

Az eset kapcsán a Dabasi Rendőrkapitányság kiskorú veszélyeztetésének megalapozott gyanúja miatt indít eljárást, melynek során vizsgálják a szülői felelősséget is. Az ügy további körülményeit szakértők bevonásával a Dabasi Rendőrkapitányság Bűnügyi Osztálya vizsgálja.