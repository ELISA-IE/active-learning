Elfoglaltságra hivatkoznak a néma képviselők

Hamarosan véget ér a mostani parlamenti ciklus, de négy képviselő még egyszer sem szólalt fel. Tölgyessy Péter (Fidesz) már nyolcadik éve hallgat, 2002-ben csatlakozott hozzá Suchman Tamás (MSZP), Lukács Mihály és Szabó Ferenc (Fidesz). A legaktívabb képviselő az MDF-es Herényi Károly: eddig 34 és fél órát beszélt.

Három és fél év sem volt elegendő négy képviselőnek arra, hogy felszólaljon a parlamentben. A legrégebben Tölgyessy Péter hallgat, aki azóta nem szólalt fel, amióta 1998-ban fideszes képviselő lett. Arról sem beszél, miért nem beszél. Suchman Tamás (MSZP), a Horn-kormány minisztere csak ebben a ciklusban lett ilyen passzív, míg Lukács Mihály (Fidesz) már így is kezdte; amióta 2002-ben bekerült a parlamentbe hallgat, és évek óta elhárítja az ennek okát firtató kérdéseket is.

Szabó Ferenc (Fidesz) az előző ciklusban háromszor kért szót, de az elmúlt három és fél évben egyszer sem. Ezt az agrármérnök végzettségű politikus azzal magyarázta az egyik televíziós műsornak, hogy bár a honvédelmi bizottság tagja, a honvédség két másik képviselő szakterülete, ők jelenítik meg a Fidesz álláspontját.

Suchman Tamás kérdésünkre azt mondta: képviselői munkája 90 százalékát fogadó órák, több száz fórum és az állampolgárok ügyeinek intézése teszi ki, emellett az emberi jogi bizottság alelnöke és a frakcióban munkacsoport-vezető volt, továbbá az elmúlt években száznál is többször szerepelt a médiában. A hallgatásomnak van más oka is, de erről majd talán a választások után beszélek - tette hozzá a képviselő. 

A hallgatást Göndör István (MSZP) és Juhos Katalin (Fidesz) frakcióigazgatók azzal magyarázták az RTL Klub Házon kívül című műsorának, hogy a képviselőség nem egyenlő a szónoklással, ha egy képviselő nem szólal fel, attól még értékes munkát végezhet a bizottságokban, vagy a törvényjavaslatok előkészítésében. Juhos Katalin szerint az a szellemi munka, amivel Tölgyessy Péter a párt és a frakció munkáját segíti, nem mérhető egy néhány perces parlamenti felszólaláshoz. 

A legtöbbet Herényi Károly beszélt ebben a ciklusban. Az MDF frakcióvezetője 34 óra 28 percen át beszélt, ezzel öt órát verve a korábbi csúcstartó Veres Jánosra; a pénzügyminiszter eddigi felszólalásai 29 óra 17 percet tettek ki. Dobogós még Szalay Gábor (SZDSZ), 27 óra 58 perccel. Herényi Károly az [origo]-nak a kis pártok "nyomorúságával" magyarázta teljesítményét: ő nem csak frakcióvezető, hanem a gazdasági témákért is felelős, márpedig az utóbbi időszakban igen gyakran kellett szót kérnie. De nem bánja - tette hozzá. A Fidesz legaktívabb képviselője Horváth János 25 óra 40 perccel, de ez csak az ötödik helyre volt elegendő. 

A leggyakrabban Szabó Zoltán (MSZP) nyomta meg a "szót kér" gombot: három és fél év alatt 629-szer. Veres János ebben a kategóriában is a második helyre küzdötte fel magát, 528 felszólalással. A harmadik helyezett 497 szókéréssel Pettkó András (MDF). A Fidesz legjobb helyezése a 10., Papp János jóvoltából (366 alkalom). 

A képviselők több mint fele legalább 50-szer szólalt fel, de több mint harminc politikus csak ötnél kevesebbszer. Például Horn Gyula volt miniszterelnök, ő csak négyszer kért szót. A miniszterelnöki székben őt követő Orbán Viktor, a Fidesz elnöke jól hajrázott: három évig egy árva szót sem szólt a parlamentben, az utóbbi másfél hónapban viszont hatszor is beszélt napirend előtt. Ha viszont az időtartamot tekintjük, akkor Horn Gyula vezet 53 perccel, szemben Orbán Viktor 28 percével. Medgyessy Péter azóta nem szólalt fel, amióta nem miniszterelnök.

Nagy Szilvia