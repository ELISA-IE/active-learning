Szerbek verték meg az indiai fiút

Azonosította a rendőrség azt a két szerbiai férfit, akik szombaton a Hősök terén megvertek egy indiai férfit. A huszonéves elkövetők már elhagyták az országot, az áldozatot kórházban ápolják. A rendőrség szerint "a nyomozás jelenlegi állása szerint nincs összefüggés" az aznapi Vér és Becsület-megmozdulás és a férfi bántalmazása között. 

A rendőrség elfogatóparancsot adott ki két szerbia-montenegrói férfi ellen, akik szombaton a Hősök terén bántalmaztak egy indiai turistát. Aznap délután a Hősök terén a Vér és Becsület tartott megemlékezést, de a rendőrség nyomozó főosztályának vezetője, Bodnár Zsolt szerint a jelenlegi információk arra mutatnak, hogy nincs kapcsolat a megemlékezés és a verekedés között. A rendőrség, mivel az elkövetők nem magyar állampolgárok és egy belgrádi busszal már elhagyták az országot, a külföldi hatóságok segítségét kéri. 

"Nem merült fel eddig rasszista felhang, az esetet egyértelműen utcai összeszólalkozás okozta" - mondta Bodnár. Az elkövetők ugyanis turistavízummal érkeztek Magyarországra, nem kaptak meghívót a megmozdulásra a Vér és Becsülettől. 

A "szláv nyelven beszélő" csoport, köztük a két, 25 és 26 éves elkövető szombaton a várost járta, majd egy Hősök tere melletti kocsmában ittak. A 22 éves indiai fiú éppen a szobrokat filmezte, amikor a fekete ruhát viselő férfiak rátámadtak, egyikük fellökte, másikuk pedig megrugdosta. Az elkövetőknek állítólag "nem tetszett, hogy videózott" a fiú, és a kamerát is elvették tőle. A verekedésnek az vetett véget, hogy a sértett unokatestvére autójával a támadók közé hajtott. 

Az indiai fiút életveszélyes sérülésekkel szállították kórházba szombat éjjel. A rendőrség tájékoztatása szerint mostanra túl van az életveszélyen, de még ápolásra szorul. 

Keszthelyi József rendőr alezredes szerint a Vér és Becsület-megmozdulást nagy erőkkel biztosította a rendőrség, de a helyszínt este hatkor elhagyták. Keszthelyi szerint ez a magyarázat arra, hogy az esti bántalmazásnál már nem voltak rendőrök a helyszínen. Az [origo] kérdésére, hogy hol volt a történtekkor a Hősök terén állandóan cirkáló két-három rendőrautó, Bodnár Zsolt úgy válaszolt: "a rendőrök nem tudják lefedni egész Budapest területét". Az atrocitás körülbelül húsz másodperc alatt zajlott le, olyan helyen, amely általában takarásban van, és sötétebb, mint a tér többi része - tette hozzá. 

Neves értelmiségiek az üggyel kapcsolatban ma nyílt levelet intéztek Lamperth Mónika belügyminiszterhez, azt követelte, hogy tegyen lépéseket a "rasszista erőszak elfojtása ellen", kérjen "bocsánatot az érintettektől" és vonja felelősségre a rendőrséget "közrendvédelmi kötelezettségének elmulasztása miatt". Lamperth válaszában egyetértését fejezte ki, hozzátéve, hogy "nem tolerálható a történelem szemétdombjára vetett eszméket valló és külsőségeikben is ezeket kifejező csoportok randalírozása". Ugyanakkor azt is hozzátette, a rasszizmus elleni fellépés "az egész társadalom ügye". 