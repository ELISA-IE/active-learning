Holokauszt-képregény van a metróban

Péntektől a 2-es és 3-as metró vonalán 46 szerelvényben reklámok helyett Art Spiegelman Maus című képregényének 15 kiemelt képe látható egy hónapon át. A szerző saját holokauszt-túlélő szüleinek a történetét dolgozza fel groteszk módon.

Péntek délelőtt nyitotta meg a kulturális miniszter a metrókocsikban látható utazó kiállítást. Art Spiegelman Maus című képregényének 15 kiemelt képe a 2-es és 3-as metró vonalán látható egy hónapon át 46 szerelvényben.

 

A szerző saját holokauszt-túlélő szüleinek történetét dolgozza fel, az első kötetben a harmincas évektől kezdődően Auschwitzba való deportálásukig, a másodikban pedig az Auschwitzba érkezéstől a háború végéig. A képregény groteszk módon emlékezik a holokausztra: Auschwitzből Mauschwitz lett, ahol gépfegyveres macskák kínozzák és irtják a rabruhás egereket. A fekete-fehér képkockákon a a lengyelek disznók, a franciák békák, az amerikaiak kutyák alakjában jelennek meg. A Maus félig állat, félig ember szereplői szimbolikus alakok, képileg egyáltalán nem valószerűek, miközben lélektanilag teljesen valóságos, sőt szinte ismerős emberek - áll a Holokauszt Emlékközpont közleményében.

 

A bestsellerré vált könyvet nemrég adták ki Magyarországon, az auschwitzi haláltábor felszabadulásának 60. évfordulójára.