Jelentősen nőhet a sör jövedéki adója

Hiába csökken a sör általános forgalmi adó (áfa) tartalma 2006-ban, ha emellett a jövedéki adót 20 százalékkal megemelik. Ez a lépés egyértelműen hátrányosan érinti az üzletágat az egyéb italokkal szemben - mondta el az [origo]-nak Kis Elemér, a Magyar Sörgyártók Szövetségének elnöke.

A magyar sörgyártók nem tudják átvállalni a jövedéki adó emelését, így azt az általános forgalmi adó mérséklésével együtt kénytelenek lesznek érvényesíteni áraikban. Márpedig a Pénzügyminisztérium által jelenleg tervezett 20 százalékos jövedékiadó-emelés teljes mértékben semlegesíti a forgalmi adó mérséklésének kedvező hatását, ami hátrányos az ágazat számára - hangsúlyozta Kis Elemér, a Magyar Sörgyártók Szövetségének elnöke.

A jövedéki adó hatálya alá nem tartozó egyéb italoknál ugyanis nem lesz ilyen jellegű kompenzáció, ráadásul a bor esetében sem kell növekedéssel számolni.

Kis Elemér szerint a jövedéki adó emelését nem lehet megakadályozni, ebben ugyanis teljes mértékben eltökélt a pénzügyi tárca. A sörszövetség részéről így egy kisebb mértékű emelés elérését tartják reálisnak, s ennek érdekében tárgyalni is fognak az illetékesekkel a közeljövőben.

A sörfogyasztás egyébként már tavaly is 10 százalékkal csökkent Magyarországon, s ez a lépés további visszaesést generálhat.