Orvos nyert pert követelőző beteg ellen

Orvosok indítottak pert egy férfi ellen, aki úgy akarta siettetni megsérült gyerekének ellátását, hogy az orvosokkal kiabált és azt kérdezgette, hogy mennyit fizessen azért, hogy ellássák a gyerekét. A férfit a bíróság nyolcvanezer forintra büntette - írja a Népszabadság.

"Azért vagytok itt, hogy ellássátok! Vagy mit akarsz, fizessek? Mennyit kérsz, mennyit fizessek, hogy ellásd a gyerekemet?" - majd a férfi elő is vette a pénztárcáját a kórházban. Az apa négyéves kisfiát vitte a városi kórház rendelőintézetébe, mert a gyereket megharapta egy kutya. Miután a gyereket a rendelőben megnézték, próbálták a férfit megnyugtatni, hogy nincs nagy baj, amint befejeznek egy kisebb műtétet, a fiú is sorra kerül. Az édesapa azonban azonnali ellátást követelt. 

Az egyik érintett orvos a Népszabadságnak elmondta, hogy gyakoriak az atrocitások, a hozzátartozók gyakran követelőznek, de ezúttal úgy döntöttek, hogy a sok ember előtt elhangzott sértések miatt bírósághoz fordulnak.

A bírósági ítélet szerint a megsérült gyerek apja megsértette a két orvos becsületét, mivel azt a látszatot keltette, hogy az orvosok pénz nélkül nem hajlandók teljesíteni gyógyítási kötelezettségüket. Ezt ráadásul sok ember előtt tette. A férfit nyolcvanezer forintra büntette a bíróság.