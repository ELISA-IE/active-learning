Alulról nyomnák át Szilit az SZDSZ-en a szocialisták

Az MSZP a megyékben próbálja Szili mellé állítani az SZDSZ politikusait. Szombaton a párt Országos Tanácsa a köztársasági elnök-választást is megvitatja, és az MSZP abban reménykedik, hogy a küldöttek még befolyásolhatják a párt vezetését. Van olyan SZDSZ-es politikus, akinek ígértek valamit, ha Szili mellett érvel.

Az elmúlt napokban az MSZP középszintű vezetői az SZDSZ középszintű vezetőit győzködik: tegyenek valamit, hogy Szili Katalin köztársasági elnök lehessen. Több megyében is informális beszélgetésekre hívták a helyi pártvezetőket, hogy meggyőzzék őket, az SZDSZ szombati Országos Tanácsának (OT) ülésén próbálják jobb belátásra bírni a pártjuk vezetését.

Mivel az SZDSZ mostani álláspontja szerint nem vesz részt az elnökválasztáson, ezért az MSZP által jelölt Szili Katalin jóval kisebb eséllyel indul, mint az ellenzék által támogatott Sólyom László.

Gusztos Péter, az SZDSZ ügyvivője tud olyan esetről, amikor politikai ajánlattal győzködtek szabad demokrata politikust. Ígértek neki valami fontosat, ha az elnök-választás ügyben Szili mellett lobbizik. Az SZDSZ több megyei irodájánál is megerősítették, hogy próbálkoztak náluk a szocialisták, bár a többség szerint csupán informális beszélgetésről volt szó, konkrét nyomásgyakorlásról vagy zsarolásról sehol sem számoltak be. Pletykák azonban keringenek a pártban arról, hogy a 2006-os választásokon várható visszalépések lebegtetetésével próbálkoznak a szocialisták. 2002-ben az önkormányzati és az országgyűlési választásokon is sok közös, vagy egymás javára visszaléptetett jelöltet indított a két párt. Volt olyan település, ahol csak így lehetett SZDSZ-es önkormányzati képviselőket mandátumhoz juttatni.

Gadus István, az SZDSZ Hajdú-Bihar megyei elnökét Oláh Lajos, az MSZP megyei vezetője kereste meg, hogy tudna-e lobbizni Szili ügyében. "Elég jó viszonyban vagyunk, nem éreztem megkeresését különlegesnek, vagy győzködésnek. Egy lobbi-lehetőség volt, hiszen tudni lehet, hogy az OT ülésen erről is szó lesz. Arról érdeklődött, milyen lehetőséget látok arra, hogy az OT meggyőzze a pártvezetést, hogy a frakció tagjai kötött mandátum nélkül, lelkiismeretük szerint szavazhassanak. Ugyan a mi megyei csapatunk határozottan Szilivel szemben foglalt állást, szerintünk beleférhet a lelkiismereti szavazás. Csak ettől éppen más eredményt várnánk, mint a szocialisták."

Beregszászi Sándor, az SZDSZ Csongrád megyei elnöke hivatalos megkeresésről nem tudott, de informális beszélgetés útján nála is érdeklődtek a szegedi szocialisták. "De kategorikusan ragaszkodunk az SZDSZ eddigi álláspontjához, és ezt tudomásul vették. A megyében semmilyen nyomásgyakorlás sem történt, teljesen tisztességes beszélgetés volt" - tette hozzá az OT-tag politikus.

Több megyei irodán nem szerettek volna nyilatkozni a kérdésről, de néhány helyen utaltak arra, hogy nem légből kapottak az MSZP-s győzködésről szóló feltételezések. "Azt gondolom, hogy a sajtó jól dolgozik" - mondta például egy dunántúli iroda munkatársa arra a kérdésünkre, hogy reális-e feltételezésünk az országos győzködésről.

Magyari Péter