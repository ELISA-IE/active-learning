Nyereményekkel csalogatnak a pártok alapítványai

A jövő héten kezdődik a Fidesz elnöke által életre hívott Nemzeti Konzultációs Központ kérdőíves akciója. A kérdőívet kitöltők értékes ajándékokat, például autót, külföldi vagy belföldi utat kaphatnak. Az MSZP által létrehozott alapítvány már korábban elindította Amőba nevű játékát, itt is osztanak ajándékot, ám a szervezők szerint ők csak olcsóbb termékekben, például egyszerű mobiltelefonban vagy fényképezőgépben gondolkodnak.

Orbán Viktor, a Fidesz elnöke évértékelő beszédében jelentette be a konzultációs tanács alakulását. A Nemzeti Konzultációs Központ egyik munkatársa az [origo]-nak azt mondta: az egész alapítvány magánszemélyek és cégek felajánlásaiból jött létre és működik. Felajánlás szép számmal érkezhet, ugyanis a központ által a jövő héten indítandó kérdőíves akció keretében értékes ajándékokat ígérnek a résztvevőknek.

 

Többek között személyautót, külföldi és belföldi utazásokat sorsol ki az alapítvány azok között, akik kitöltik a kérdőívet. Ebben például olyan kérdések szerepelnek: hogyan értékelik az emberek a rendszerváltás óta eltelt időszakot, mik a legnagyobb csalódások és az elvárások. "Szerencsejátékot nem szervezhet alapítvány, ezért lesz egyszerű sorsolás, amilyet bárki tarthat" - mondta a központ egyik munkatársa. A kérdőíves akcióról bővebb információt ugyanakkor nem akart adni, mert mint mondta, hamarosan nyilvánosságra hozzák a részleteket.

 

Korábban már az MSZP által létrehozott Alapítvány a Modern Baloldalért is beindította Amőba nevű játékát, amelyben szintén várnak nyeremények a résztvevőkre. Molnár Csaba szóvivő elmondta: bár a honlapon az szerepel, hogy "értékes ajándékokra" lehet beváltani a játék során összegyűjtött pontokat, nekik csak "egyszerű" terveik vannak, olcsó mobiltelefont vagy fényképezőgépet adnak.

 

Az Amőbához eddig körülbelül 3000-ren csatlakoztak. Ők 10 fős csapatokban játszhatnak, és különböző elméleti és gyakorlati feladatokkal kell megbirkózniuk, mint például hogyan oldanának meg egy konkrét problémát, ha a miniszterelnök helyében lennének. A játék honlapja szerint a sikeresekből akár politikus is lehet, de a szóvivő szerint nem elsősorban erről van szó, szerinte magáért a játékért csinálják végig a résztvevők a feladatokat. "Korszerű, rendes, nyugodt baloldal kialakítása a cél" - tette hozzá Molnár. Az nem egyértelmű, hogyan hirdetnek győztest, ugyanis a játéknak nincs záró határideje, a szóvivő szerint mindenki akkor lép ki, amikor akar, és újak is csatlakozhatnak. A csapatok amőba módjára osztódnak, ha elérik a 20 fős létszámot.