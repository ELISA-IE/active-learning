Csúszik a főváros

Hajnalra vastag jégpáncél borította a főváros utcáit. Reggelre a főbb utakat ugyan már megtiszították, a gyalogosoknak viszont még most is tíz percbe telhet 10 méter megtétele. Súlyos baleseteket okoztak a csúszós utak Fejér megyében, a 6-os főút három pontján szombat este történt balesetsorozatban hárman haltak meg, hatan súlyosan, ketten könnyebben sérültek. 

A fővárosiak szombat este még azzal a gondolattal feküdhettek le, hogy másnap építenek egy nagy hóembert, vasárnap reggel viszont már inkább annak örülhettek, hogy egész nap nem kell kimozdulniuk biztonságos otthonukból. Ugyanis az egész várost vastag jégpáncél borította be. A sózó autók ugyan járják az utakat, de a járdák és a kisebb utcák egyelőre igazán nagyon veszélyesek. Minderről a hajnalban lehullott eső tehet, ami aztán odafagyott az útra. Reggelre azonban viszonylag meleg lett az idő, így a jég olvadni kezdett. 

Az egész országban havasak, latyakosak az utak. Sok helyen esik vagy szemerkél az eső, az autópályák és a főutak többnyire vizesek, sónedvesek.

Szombaton Fejér, Pest és Komárom-Esztergom megyét borította jég. A 6-os főút három pontján szombat este történt balesetsorozatban hárman haltak meg, hatan súlyosan, ketten könnyebben sérültek. A sérülteket a dunaújvárosi Szent Pantaleon kórházban, illetve egy embert a budapesti Szent János Kórházban ápolnak. A balesetsorozatban életét vesztette a dunaújvárosi mentőszolgálat 43 éves sofőrje, súlyosan sérült a mentőautóban utazó ápoló, továbbá a főút másik két szakaszán történt karambolban meghalt egy 60 éves nő és egy 60 éves férfi - mondta el a Fejér Megyei Rendőr-főkapitányság szóvivője, Németh-Kész Mónika rendőr főhadnagy. 

Az erős jegesedés miatt négy autóbusz borult árokba Csákvár-Bodmér között, valamint Mánynál, Bicskén és Vértesacsánál. A balesetekben senki sem sérült meg. 

Még az éjszaka hazaszállították azt a 30 gyereket és 15 felnőttet, akiknek a busza Vértesacsánál megcsúszott és az árokba borult. A busz utasait, akik egy székesfehérvári teremfoci-bajnokságról tartottak hazafelé, Tatabányára, rövid időre Alcsútdobozon szállásolták el - közölte a rendőrségi szóvivő.

A 811-es út alcsútdobozi szakaszának kivételével már valamennyi út járható volt vasárnap reggel Fejér megyében. A közútkezelő egész éjszaka 25 géppel sózta, próbálta síkosságmentessé tenni a jegesedéstől leginkább veszélyeztetett észak-keleti útvonalakat. A sózást vasárnap is folytatják, 12 gép dolgozik a legveszélyeztetettebb útszakaszokon. Alcsútdoboznál is megpróbálták jégmentessé tenni az utat, a sószóró azonban az árokba csúszott. Daruval próbálják kiemelni. 

Az észak-keleti országrészben néhol havazik, Kisvárda és Nyíregyháza térségében havas eső esik. A Dunántúlon és a középső országrészben a mellékutak vizesek, de jégbordás szakaszok még előfordulnak. Az Alföldön és a Tiszántúlon az alsóbbrendű utak havasak, latyakosak, néhol jegesek.

Ködfoltok alakultak ki az M1-esen Bicskénél valamint az M0-ás autóúton. Szintén közepesek a látási viszonyok a Dunántúlon Körmend és Mosonmagyaróvár környékén, valamint a zalai dombok között. Hasonlóak a látási viszonyok Esztergom és Eger környékén. A ködös területeken 100 és 300 m között változik a látótávolság.