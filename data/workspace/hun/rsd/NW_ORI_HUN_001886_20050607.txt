Alaposabban ellenőrzik az evázókat

Szigorúbb ellenőrzésnek veti alá az adóhatóság az egyszerűsített vállalkozási adót fizetőket. Az evát választókkal az adóhatóságnak eddig jók a tapasztalatai - írja a Világgazdaság. Az adószakértők szerint a rendszer egyetlen gyenge pontja, hogy az eva hatálya alá tartozó cégek más cégben el tudják számolni költségeiket és áfát igényelhetnek vissza. A szakértők szerint ugyanakkor "nem szimpatikus" az adókulcs 21 százalékra emelése, mert az jelentősen növelné az evázók terheit.

Fokozottabban figyel az APEH az evázókra a második félévben. Az adóhatóság eddig az uniós áfabevallások kiemelt vizsgálata miatt nem ellenőrizte szigorúbban az evát választó vállalkozókat - írja a Világgazdaság.

Az APEH ellenőrzési ügyekben illetékes elnökhelyettese szerint egyébként ellenőreik eddig jóval kevesebb szabálytalanságra bukkantak az evázóknál, mint a többi adóalanynál. Az evát választók növekvő száma miatt az általuk befizetett adó összege rendre átlépi a Pénzügyminisztérium előirányzatát. Az adóhatóság szerint a kisebb adóterhelés, és a kevesebb adminisztráció javítja az adózási morált.

A jelenlegi eva-szabályozást egy ponton kell módosítani: meg kell szüntetni a lehetőséget, hogy az evás vállalkozó által kiszámlázott összeg áfatartalmát a másik fél visszaigényelhesse. A szakértők szerint e legjobb megoldás az ilyen fajta "költségelszámolásra" a felek szigorúbb ellenőrzése lenne.

Veres János pénzügyminiszter szerint egyszerűen meg kell szüntetni a beérkező számlák áfatartalma és az eva összege közötti különbözetet. A miniszter szerint erre az egységes 21 százalékos adókulcs bevezetésével nyílik alkalom. Zara László, a Magyar Adótanácsadók Egyesületének elnöke szerint ez "nem szimpatikus" megoldás, ugyanis az evások terheinek körülbelül tízszázalékos növekedésével jár.