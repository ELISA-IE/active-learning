Visszaküldhetik Magyarországra a veszélyes hulladékot

Négyezer tonna veszélyes hulladékot csempészett egy ukrán és egy magyar vállalat öt év alatt Magyarországról Kárpátaljára - állítják az ukrán hatóságok. Az Éltex nevű magyar cég az [origo]-nak tagadta, hogy hulladékot szállított volna Ukrajnába, azt viszont elismerte, hogy foglalkoznak hulladékexporttal. Amennyiben bebizonyosodik, hogy a csempészetben magyar cég is részt vett, a hazai hatóságok a hulladék visszaszállítására kötelezhetik a vállalatot.

Megkezdték kedden Ukrajnában annak a több ezer tonna veszélyes hulladéknak a felderítését, amit az ukrán hatóságok szerint Magyarországról szállítottak illegálisan Kárpátaljára. Az ukrán ügyészség szóvivője szerint az Ozon kárpátaljai cég és a debreceni Éltex Kft. az elmúlt öt évben premix nevű hőszigetelő anyagnak álcázva több mint 4000 tonna veszélyes hulladékot szállított az országba. A hulladékot mindenféle szigetelés nélkül, zsákokban helyzeték el, amik kilyukadtak, így komoly környezeti károkat okoztak. Az ukrán hatóságok az első 500 tonnányi hulladékot beregszászi vállalatok udvarán találták meg. Szvjatoszlav Piszkun ukrán főügyész szerint Magyarország ekkora mennyiségű mérgező hulladékot nem állít elő, így azt valószínűleg egész Európában gyűjtötték össze és jó pénzért szállították Ukrajnába.

Vass Zoltán, az Éltex Kft ügyvezető igazgatója az [origo]-nak tagadta, hogy engedély nélkül veszélyes hulladékot szállítottak volna Ukrajnába. Vass elmondta: a veszélyes hulladék exportjával is foglalkozó Éltex évek óta kapcsolatban áll az ukrán Ozon vállalattal, Kárpátaljára azonban kizárólag gumikhoz használt premix töltőanyagot szállítottak, ami nem számít veszélyes hulladéknak. Vass hozzátette: az Ozon ellen környezetkárosítás miatt korábban már indult eljárás, mivel nem megfelelően tároltak vegyi anyagokat, ez azonban a debreceni céget nem érinti.

A hazai környezetvédelmi hatóságoknak egyelőre nincs információjuk arról, hogy valóban csempésztek-e több tonna veszélyes hulladékot Magyarországról Ukrajnába. Varga Pál, az Országos Környezetvédelmi, Természetvédelmi és Vízügyi Főfelügyelőség főosztályvezetője az [origo]-nak elmondta: az ügyről hazánk egyelőre hivatalos tájékoztatást nem kapott. Varga szerint, ha a hír igaznak bizonyul, akkor a hulladékok mozgását szabályzó uniós jogszabály értelmében a magyar cég akár több millió forintos bírságra, illetve engedélyének bevonásra is számíthat. Elképzelhető az is, hogy a céget a hulladék visszaszállításra kötelezik - tette hozzá a környezetvédelmi hatóság főosztályvezetője.

Nem először fordul elő, hogy veszélyes hulladékot csempésznek ki Magyarországról. Pár évvel korábban a német hadsereg lejárt szavatosságú fertőtlenítőszereit egy magyar cég próbálta hazánkon keresztül illegálisan Horvátországba szállítani. A több tonna veszélyes hulladékot a horvátok visszaküldték Magyarországra, ahonnan a németeknek kellett hazaszállítani. A magyar céget pedig a hazai hatóságok marasztalták el. Az illegális hulladéklerakás és szállítás költségtakarékosság miatt éri meg a cégeknek. A hulladék ártalmatlanítása ugyanis jelentős költségekkel jár, ráadásul a két éve érvényben lévő kormányrendelet adatszolgáltatásra kötelezi a hulladékot termelő cégeket, ami ugyancsak plusz terhet ró a vállatokra.