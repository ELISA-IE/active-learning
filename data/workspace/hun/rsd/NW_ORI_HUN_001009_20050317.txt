Kilométeres olajfoltok úsznak a Dunán

Két, kilenc kilométer hosszú olajfolt úszik a Dunán, Esztergom és Komárom környékén. A szennyeződés komoly kárt nem okoz a folyó élővilágában, mire eléri a fővárost, addigra valószínűleg eltűnik. Az olaj egy azonosítatlan teherhajóból ömlött a Dunába.

Két, egyenként kilenc kilométer hosszúságú olajfolt úszik a Dunán, Esztergom és Komárom környékén - közölte az [origo]-val Országos Környezetvédelmi, Természetvédelmi és Vízügyi Főigazgatóság vízkár-elhárítási osztályának munkatársa. Magyarics András elmondta: az olajfoltok 60-80 százalékban lepik el a Duna felszínét. 

A környezetvédelmi hatóság nem tudja eltávolítani a szennyeződést, mivel nagyon vékony olajfoltról van szó. Mire azonban eléri a szennyeződés Budapestet, várhatóan eltűnik: elpárolog és feloldódik a vízben. A mozgó és vékony olajréteg nem jelent komoly veszélyt a folyó élővilágára.

A környezetvédelmi főigazgatóság szerint az olaj valószínűleg egy azonosítatlan teherhajóból ömlött ki. Magyarics elmondta: bevett gyakorlat, hogy a tartályhajók a hajfenéken található olajos vizet a folyóba öntik. Ez azonban csak bizonyos koncentrációjú olajas víznél legális. A környezetvédelmi hatóságok a hajók ezen tevékenységét nem tudják ellenőrizni, így az előírtnál nagyobb szennyeződéseket tartalmazó kieresztések is bekövetkeznek.