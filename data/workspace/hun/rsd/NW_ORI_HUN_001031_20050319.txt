Átlagosak az "Év kórházai" az OEP szerint

Már minden kórház rajta van az OEP minősítési listáján, amelyet az intézmény a szívinfarktussal kezelt betegek gyógyulási mutatói alapján állított össze. A nemrég az "Év kórházának" választott kecskeméti és siófoki kórházak átlagos és az átlagosnál valamivel jobb minősítést kaptak az OEP-től - írja a Népszabadság.

Átlagos és az átlagosnál valamivel jobb minősítést kapott az Országos Egészségbiztosítási Pénztár (OEP) összesítése szerint a kecskeméti, illetve a siófoki kórház, annak ellenére, hogy ezt a két intézményt választották nemrég az "Év kórházának" - írja a Népszabadság szombati számában. Az "Év kórháza" harmadik harmadik helyezettje, a békéscsabai kórház egyelőre nem tudta megmondani a lapnak, hogy az OEP nyilvántartása szerint milyen a túlélési esélyük az odakerülő infarktusos betegeknek.

Az Év Kórháza díjra a kórházi ágyak száma szerint három kategóriában írták ki a pályázatot. A részvétel egyik alapfeltétele volt, hogy a kórház ne legyen hosszú távon veszteséges. Az európai minőségbiztosítási rendszer tematikája alapján összeállított anyagok értékelését a kórházszövetség és az egészségügyi tárca által kijelölt szakemberekből álló bizottság végezte el. Elsősorban az intézmény gazdálkodásának stabilitását, a szakmai felkészültséget és az ellátás színvonalát vették figyelembe.

Az OEP néhány hete tette közzé az interneten a hazai kórházakat minősítő listáját, amelyen a kórházak neve nem, csak kódszáma szerepel. Egyelőre csak az intézmény tudja azonosítani, hogy egy-egy kód melyik intézményt jelzi. Az OEP a listát a kórházakban szívinfarktussal kezelt betegek gyógyulási mutatói alapján állított össze. Az infarktusos betegeknek a legkisebb esélyük a városi kórházakban, a legtöbb pedig az országos intézetben van az életben maradásra. Tavaly az orvosi egyetemeken minden hetedik, a fővárosi és megyei intézetekben minden hatodik, a városi kórházakban minden ötödik infarktusos beteg halt meg.

- Az országos átlagnak megfelelő volt a kecskeméti megyei kórház teljesítménye ebben a rangsorban - mondta a Népszabadságnak Zombor Gábor főigazgató. Elmondta: a tavalyi év már kedvezőbb volt, a kórház pedig hamarosan megnyitja új szívkatéteres laboratóriumát, s ez vélhetően tovább növeli a betegek életben maradási esélyét. 

Siófokon a betegek túlélési esélyei csaknem olyanok, mint az egyetemi rangú klinikákon. A 2003-ban infarktussal kezeltek közül minden hatodik beteg halt meg, miközben az átlagos városi kórházak mutatói ennél roszszabbak. Varga Ferenc főigazgató szkeptikus a listával kapcsolatban, mint mondja: az OEP által közzétett minősítő adatok hitelesítéséhez mélyebb elemzésre van szükség, mindemellett örül intézete eredményének.