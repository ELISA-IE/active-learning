Nem tilthatják a punkfrizurát az iskolák

Az oktatási jogok biztosához fordult egy gimnazista fiú, mert az iskolaigazgató fegyelmi eljárást akart indítani ellene hosszú haja miatt - írja a Népszabadság. Az igazgató megtiltotta a hosszú haj viselését iskolájában, pedig a hatályos jogszabályok kimondják: az iskolák nem szólhatnak bele a diákok öltözködési szokásaiba.

Az iskoláknak már a házirendben sincs joguk megtiltani, hogy a diákok műkörmöt, piercinget, tetválást vagy extrém ruhákat viseljenek. Ezt ugyanis tiltják a hatályos jogszabályok. Az iskolákban ennek ellenére konfliktusforrás lehet a hosszú haj vagy testékszer, mert a tanároknak nehéz beletörődnie a diákjogok kiszélesedésébe - írja a Népszabadság.

A lap szerint a közelmúltban egy hosszú hajú gimnazista fiú az oktatási jogok biztosához fordult, mert az iskolaigazgató megtiltotta a hosszú haj viselését fiúknak, mondván, hogy csak a homoszexuálisoknak hosszú a haja. A szabály alapján fegyelmi eljárást akart indítani a diák ellen. Aáry-Tamás Lajos oktatási ombudsman személyesen ment el az iskolába, és a lap szerint azzal győzte meg az igazgatót, hogy így II. Rákóczi Ferenc - hosszú hajú portréja alapján - ma nem járhatna gimnáziumba.

A frizura mellett az iskolák nem szólhatnak bele abba sem, ha a diák testékszereket visel. Csak akkor van joga a tanárnak kivetetni a piercingeket, ha az a diák testi épségét veszélyezteti - tehát testnevelés- vagy technikaórán.

Porogi András, a Magyar Nevelők és Tanárok Egyesületének alelnöke a lapnak elmondta: volt olyan diákja, aki színesre festette a haját, miközben megnyerte a budapesti latinversenyt, mostanra pedig már öltönyben jár. Porogi szerint tehát nem az öltözködés a legnagyobb probléma, hanem az, hogy az iskolai házirend ma már inkább jogi dokumentum, és ez megnehezítheti a tanárok munkáját. Szerinte erre jó példa, hogy a tanárnak tilos a diákot kiküldeni az óráról, ezzel ugyanis jogszabályt sért. "Egy tanár nem foglalkozhat csupán egy diákkal, a többi 29-et is tanítania kell" - idézi a Népszabadság Porogi szavait.