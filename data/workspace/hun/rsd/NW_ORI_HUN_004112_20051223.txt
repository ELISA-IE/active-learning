Követni akarják minden brit autó mozgását

Minden jármű mozgását rögzítenék Nagy-Britanniában azzal a rendszerrel, amit jövőre építenének ki. A tervek szerint több ezer kamerát helyeznének ki az összes főútra, a városokba és a benzinkutakhoz. A rendszámfelismerő rendszert a bűnüldözéshez és a terrorista-gyanús csoportok követéséhez használnák.

Nagy-Britannia lesz az első ország a világon, ahol minden egyes jármű haladását rögzítik az országutakon - írja az Independent című brit lap. Az új felügyeleti rendszer minden felvételt két éven keresztül őriz, ezt követően megsemmisítik az adatokat. A tervek szerint az összegyűjtött hatalmas adatbázisból a rendőrség és egyéb hatóságok bármelyik autós mozgását ellenőrizhetik majd.

A hálózatba több ezer kamerát kapcsolnak be, amelyek leolvassák a járművek rendszámát, a műholdas követők segítségével pedig követhető lesz egy-egy jármű útja. A hálózat kiépítésére idén 24 millió fontot (közel 9 milliárd  forintot) költenek Nagy-Britanniában.

A központi adatbázist Londonban építik ki, itt jövő márciusban már naponta 35 millió rendszámot és a hozzá tartozó jármű mozgását tárolják majd. Rendőrségi vezetők szerint a rendszer bevezetése hatalmas előrelépést jelent a bűnüldözésben, az adatbázis segítségével ugyanis akár terrorista-gyanús csoportok mozgását is nyomon követhetik. Mások ugyanakkor attól tartanak, hogy jogvédők tiltakoznak majd az adatok rögzítése és tárolása ellen.

Eddig több mint 50 helyi hatóság engedélyezte, hogy a rendőrség az új hálózatba bekapcsolja a már jelenleg is működő kamerákat. Amennyiben a benzinkutak tulajdonosai beleegyeznek, valószínűleg a benzinkutak kameráit is bekapcsolják ebbe a központi rendszerbe. Az új módszerrel a rendőrség könnyebben megtalálja majd a lopott autókat is. 