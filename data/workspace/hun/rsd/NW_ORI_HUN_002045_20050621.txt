A Fidesz győzelmére fogadna a többség

Az egyik közvélemény-kutató cég arra kérte az embereket, hogy tippeljenek nulla és száz forint közötti tétekkel a jövő évi választás győztesére. A tippelők a Fideszre tettek fel több pénzt.

A Fidesz győzelmére átlagosan 50 forintot, az MSZP győzelmére 39 forintot tettek fel a megkérdezettek a Marketing Centrum szerint, ami meglepően pontosan egybeesik a szokásos közvélemény-kutatási kérdések alapján várható választási eredménnyel - írja a Népszabadság. 

A tippelők többsége a "ki lesz a miniszterelnök" kérdésre a Fidesz elnökére, Orbán Viktorra tett fel több pénzt (46 százalék), míg csak a 28 százalékuk számít a jelenlegi kormányfő Gyurcsány Ferenc győzelmére. A válaszadók negyede azonosnak ítélte meg a két politikus esélyeit. 

Az SZDSZ bejutására átlagosan 38 forinttal tipeltek, míg az MDF további parlamenti szereplésére csupán 35 forintot tettek fel a megkérdezettek. Érdekes, hogy leginkább a Fidesz hívei nem bíznak abban, hogy az MDF át tudja lépni majd a parlamenti küszöböt.

A tippelésbe májusban és júniusban 1200-1200 embert vont be a Marketing Centrum.