Megmenekültek az USA dohányóriásai

Elutasította a fellebbviteli bíróság azt a keresetet, amelyben a dohánygyárakat manipulációval és megtévesztéssel vádolta meg az USA kormánya. Még a Clinton-adminisztráció nyújtotta be a dohányipar több vezető vállalata ellen a keresetet, amelyben több százmilliárd dollár kártérítést követeltek a dohányipartól. Többek közt azzal vádolták a dohánygyárakat, hogy a cigaretta nikotintartalmának manipulálásával fokozzák a dohányosok függőségét. A bíróság szerint a dohánygyárak tettei nem merítik ki a szövetségi maffiatörvényben foglaltakat, ezért nem indulhat eljárás. A döntés hírére a megvádolt dohánycégek értékpapírjai erősödni kezdtek a tőzsdén.

Elutasította a washingtoni fellebbviteli bíróság az Egyesült Államok kormányának több vezető dohányipari cég ellen benyújtott keresetét. A pert a Clinton adminisztráció indította: 1999-ben összesen 280 milliárd dollár profit átadását követelte az Altria Group, az RJ Reynolds Tobacco, a Lorillard Tobacco, a Liggett Group és a  Brown and Williamson dohányipari cégektől.

A kormány arra hivatkozott, hogy a dohányóriások a nikotinfüggő állampolgárok egészségének rovására húztak hasznot, tisztességtelen módszerekkel. A kormány keresete szerint a dohánygyárak manipulálták a cigaretta nikotintartalmát, hogy függőséget alakítsanak ki fogyasztóikban. 

Ugyanakkor több milliárd dollárt költöttek olyan reklámokra, amelynek célcsoportjai tizenévesek voltak. A kormányzati kereset szerint a dohánycégek hazudtak a dohányzás ártalmait illetően, és nem fordítottak figyelmet a cigaretta ártalmasságát bizonyító kutatási eredményekre.

A felsorolt vádpontok értelmében a Clinton-kormányzat azt szerette volna elérni, hogy ha a szövetségi maffiatörvényt alkalmazzák a dohányipar ellen. A törvény arra szolgál, hogy megakadályozza a bűnszövetkezeteket a haszon tisztára mosásában. 

A dohányipar szerint a kormányzatnak nem csak azt kell bizonyítania, hogy a múltban milyen bűnökkel terhelhető a dohányipar, hanem ezt is, hogy a jövőben tervezik-e hasonló lépések megtételét. Ugyanakkor elmondták: a kormányzat kártérítési igényét 1998-ban már kielégítették, amikor 46 USA tagállamban összesen 206 milliárd dollár kártérítést fizettek ki.

A bíróság ítéletében arra hivatkozott, hogy a maffiatörvény a törvény csak illegális üzleti tevékenység esetén alkalmazható, márpedig a dohányipar legális üzletet folytat. Az USA igazságügy minisztériuma egyelőre nem jelezte, hogy fellebbezni kívánna az ítélet ellen.

A bírósági ítéletet követően a dohányellenes lobby felszólította a kormányzatot, hogy ne hagyjon fel a dohányzás visszaszorítását célzó próbálkozásokkal. "A mai döntés nem lehet mentség ahhoz, hogy könnyebb megoldást keresve kiengedje a kezei közül a dohányipart" - jelentette ki William Corr, a dohánymentes gyerekekért kampány vezetője.

A bíróság döntése jelentősen éreztette hatását az értéktőzsdén. A Reynolds értékpapírjainak ára 4,5, míg az Altriáé 5,11 százalékkal nőtt miután híre ment a bíróság döntésének.