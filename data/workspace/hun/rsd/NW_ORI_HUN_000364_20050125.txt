Csak a drogfogyasztást legalizálná az SZDSZ

Az SZDSZ szerint csak a kábítószer-kereskedelemmel kapcsolatos tevékenységeknek kéne szerepelnie a Btk.-ban, a fogyasztásnak nem - ismertette kedden Gusztos Péter SZDSZ-es képviselő a párt drogpolitikai elképzelését. Gusztos az után beszélt a párt elképzeléseiről, hogy az SZDSZ honlapján hétfőn megjelent: a szabad demokraták támogatnák a könnyűdrogok legalizálását.

"Az SZDSZ azt javasolja, hogy kábítószer-fogyasztással kapcsolatos cselekmények ne szerepeljenek a büntető törvénykönyv (Btk.) kábítószerrel foglalkozó fejezetében" - jelentette ki a az [origo]-nak Gusztos Péter. Az SZDSZ-es képviselő elmondta: a liberális párt a dekriminalizációt támogatja, vagyis hogy csak a kábítószer-kereskedelemmel kapcsolatos tevékenységek szerepeljenek a Btk.-ban, a fogyasztás viszont ne. 

"Még a zavaros, önellentmondásoktól hemzsegő alkotmánybírósági (Ab) döntés sem állítja, hogy a fogyasztókat üldözni kellene" - utalt Gusztos az AB tavalyi döntésre, ami a büntető törvénykönyv több, a kábítószerekre vonatkozó részét megsemmisítette. A testület azokat a részeket töröltette a törvényből, amelyeket ebben a kormányzati ciklusban fogadtak el, hogy az Orbán-kormány alatt bevezetett szigorú szabályozást enyhítsék. A megsemmisítés miatt hiányzó jogszabályokat május 31-ig pótolnia kell az Igazságügyi Minisztériumnak. Gusztos elmondta, hogy az SZDSZ drogpolitikai elképzeléseiről hamarosan egyeztetést kezdeményez az igazságügyi tárcával és az MSZP-vel.

Az SZDSZ honlapján található szavazással kapcsolatban, ahol az szerepel, hogy a párt hivatalos álláspontja szerint legalizálni kellene a könnyűdrogokat, Gusztos elmondta: a legalizációt csak a fogyasztásra értették, a kereskedésre nem.

A párt oldalán található "Döntene vagy hallgatna róla" című kérdőívet kitöltők levelet kapnak, amelyből a válaszadók megtudhatják, hogy mi a párt álláspontja az egyes kérdésekről. A könnyűdrogok legalizálásával kapcsolatban ez szerepel: "Legalizálni kellene a könnyűdrogokat. Ez az SZDSZ álláspontja."