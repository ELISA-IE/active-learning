Golyót kap Floridában, aki veszélyesnek tűnik

Egy szombaton életbe lépett törvény szerint a floridai állampolgárok bármikor használhatják kézifegyverüket, ha veszélyesnek ítélik a helyzetet. A fegyvertartást ellenzők kampányt indítottak a törvény életbelépése után, amely arra figyelmezteti a Floridába érkező turistákat, hogy ne álljanak le vitázni senkivel, mert könnyen elképzelhető, hogy golyót kapnak. A törvény támogatói szerint ez csak hisztériakeltés, senkire nem lőnek majd, aki nem azért jön Floridába, hogy betörjön a békés lakók otthonaiba - írja a New York Times.

Szombaton lépett életbe Floridában a "na hagyd magad" néven emlegetett törvény, melynek értelmében az állam lakói használhatnak kézifegyvert veszélyesnek ítélt helyzetekben. A törvény életbelépése után egy fegyverhasználatot ellenző csoport hirdetéseket jelentetett meg a miami reptéren és a helyi lapokban, amelyek arra figyelmeztetik a turistákat, hogy jobb, ha nem keverednek vitába a helyiekkel, mert könnyen golyót kaphatnak.

A kampány arra figyelmeztet, hogy mindenki legyen óvatos, aki Floridában jár, mert már egy közúti vita is lövöldözéssé fajulhat. "Ne vitázz fölöslegesen senkivel" - írja az egyik plakát. "Ha valaki láthatóan mérges rád, akkor a lehető legnyugodtabb arcodat vedd elő, ne kiabálj és ne gesztikulálj hevesen" - javasolja egy másik a New York Times szerint.

A törvényt fél évvel ezelőtt fogadták, egyik legnagyobb támogatója a nemzeti fegyverszövetség volt (National Riffle Association). Marion Hammer, a szövetség korábbi elnöke kijelentette: egyet értenek azzal, hogy egy ember sem alkalmazhat erőszakot egy másikkal szemben. "A turistáknak nincs mitől tartaniuk, hacsak nem azért jönnek, hogy betörjenek otthonainkba, elkössék az autóinkat vagy megtámadjanak minket a utcán" - mondta.

Jeb Bush kormányzó, George W. Bush amerikai elnök testvére, illetve a floridai turistaügynökség, a Visit Florida szerint egyszerű hisztériakeltésről van szó. A bűnözés ugyanis Floridában tavaly volt a legalacsonyabb 34 éve. A kampány - melynek egyik jelmondata: "Floridai nyaraláson gondolkodsz? Kérünk bizonyosodj meg róla, hogy családod biztonságban van." - Bush kormányzó szerint szégyenteljes, mert azokat próbálják elijeszteni, "akik azért jönnek, hogy kapjanak egy kicsit abból, amit mi mennyországnak nevezünk". Bush szerint azonban a kampány nem fogja elriasztani a látogatókat.

Floridába évente 80 millió látogató érkezik, ezek egy része visszatérő vendég. Az államnak 57 milliárd dollár bevétele van a turistákból.