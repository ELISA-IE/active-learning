Pályázat híján is szaporodnak a biogázerőművek

Ígéretes megújuló energiaforrás lehet Magyarországon a nagy mennyiségű mezőgazdasági hulladék miatt a biogáz - írja a Világgazdaság. A kormányzat többszörös garanciát nyújt az ilyen jellegű beruházások megtérülésére. Ugyanakkor a beruházásoknál akadály, hogy hiányoznak a megfelelő pályázati források.

Magyarországon az évente szükséges energiamennyiség több mint tizede előállítható lenne biogázból. Az ország a nagy mennyiségű mezőgazdasági hulladék miatt különösen alkalmas az ilyen, megújuló forrásból származó energia előállítására.

A biogáz előállításával foglalkozó vállalkozások jelenleg kötelező átvételre termelnek. Az áramtörvény 2010-ig garantálja a kötelező állami átvételt. Az állam az uniós csatlakozáskor kötelezettséget vállalt arra, hogy 2010-re 3,6 százalékosra növeli a megújuló energiaforrások arányát a hazai energiapiacon.

2007-ben megszűnik a közüzemi piac. Ezt követően az állam előírja majd az egyes áramszolgáltatóknak, hogy mennyi megújuló forrásból származó áramot kell értékesíteniük, amelyet a piacról szerezhetnek be. Egyelőre nem dőlt még el, hogy szabad, vagy kötött árakon zajlik-e majd a kereskedés, a gazdasági tárca szerint azonban biztos, hogy a megoldás garantálja majd a megújuló források felhasználását.

Az ország éves energiaszükséglete 120 petajoule energia. A Magyarországon rendelkezésre álló nyersanyag feldolgozásával mintegy 15-20 petajoule energiát lehetne előállítani egy évben. Sok biogázüzem települhetne szennyvíz-, vagy nagyobb állattenyésző-telepek mellé. Egyelőre azonban nincsenek olyan pályázati források, amelyek ezeket a vállalkozásokat támogatná. Ennek pótlására legközelebb 2007-ben nyílik majd lehetőség, a második Nemzeti fejlesztési terv elindulásával.