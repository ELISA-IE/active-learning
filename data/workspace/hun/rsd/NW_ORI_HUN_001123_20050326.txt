Márciusban is a Fidesz vezet

Nem változott meg az előző, a február végén regisztrált politikai erőtér: a Fidesz a biztos pártválasztók 48-50 százalékát, az MSZP 40-41 százalékát tudhatja maga mögött. Az adatokról a Szonda Ipsos felmérése alapján a Népszabadság számol be.

Március második felében is a Fidesz vezet, az összes megkérdezett körében öt, a biztos pártválasztók körében kilenc százalékpontnyi előnye van az MSZP-vel szemben - írja a szombati Népszabadság a Szonda Ipsos márciusi kutatása alapján. Az SZDSZ immár második hónapja hat százalékot ért el az aktív szavazók között. Az MDF a bejutási küszöb alatt, két százalékon áll.

Az adatfelvétel ideje: 2005. március 17-23. A kérdezettek száma: 1500 fő, akik együttesen az ország 18 éves és annál idősebb lakosságát képviselik. Látványos stabilitást érzékelhetünk az aktív szavazók körében - írja a lap: a Fidesz a biztos pártválasztók 48-50 százalékát, az MSZP 40-41 százalékát tudhatja maga mögött.

A fiatalok körében, a falvakban főleg a Fidesz erős, míg az MSZP iránti szimpátia főképpen az idősek és a budapestiek körében érzékelhető. A fiatal demokraták rendkívüli módon, a szocialisták mérsékelten optimisták a győzelmi esélyeket illetően: 85, illetve 60 százalékuk bízik benne. Előbbiek feltétlen tisztelettel tekintenek Orbán Viktorra (84 pont), utóbbiak rendkívüli módon kedvelik Gyurcsány Ferencet (80 pont).