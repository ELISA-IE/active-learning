A zsírleszívás másnapján halt meg egy nő

Karcsúsító műtétje másnapján meghalt egy fiatal osztrák nő egy mosonmagyaróvári kórházban. A halál körülményeit a rendőrség vizsgálja. Az orvosok szerint azonban a tüdőembólia, ami a halálát okozta, nem függ össze a műtéttel. A Népszabadság úgy tudja, hogy az elmúlt évtizedben kevés súlyos szövődménye volt a plasztikai műtéteknek.

Harmincegy éves osztrák nő halt meg egy mosonmagyaróvári kórházban plasztikai műtétjének másnapján. A zsírleszívást követő napon ugyanis tüdőembóliát kapott. A halál pontos körülményeit a rendőrség vizsgálja - írja a Népszabadság. A szakemberek szerint azonban ez egy rejtett betegség, amely bármikor előjöhetett volna, ez nem tartozik az esztétikai műtétek lehetséges szövődményei közé. 

A plasztikai műtétek után a legtöbb szövődmény a hasi műtétek után következnek be, de még itt is csak az esetek alig öt-tíz százalékában van gond. A Népszabadság információi szerint az elmúlt 10 évben mindössze négy-öt szépészeti műtétet követett haláleset. 

Egyelőre nem tisztázott, hogy a mosonmagyaróvári műtétet végző sebész rendelkezett-e plasztikai sebészi szakvizsgával, mint ahogy az sem, hogy hibáztatható-e a történtekért. Szakemberek szerint viszonylag gyakori, hogy plasztikai sebészi szakvizsga nélkül is végeznek orvosok esztétikai műtéteket. Ezekben a rendelőkben általában nem a "plasztikai sebészet" megnevezéssel lehet találkozni, inkább hívják magukat "esztétikai sebészetnek" vagy "szépészetnek".