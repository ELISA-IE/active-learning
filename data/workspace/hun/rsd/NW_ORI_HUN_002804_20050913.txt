Külföldi cégek dolgozóit is védi a bérgarancia

A bérgarancia rendszer védelme októbertől valamennyi Magyarországon foglalkoztatott munkavállalóra kiterjed. Január elsejétől módosul a vállalkozói járulék megfizetésének a határideje. Törvényi szinten kívánják rögzíteni, hogy az álláskeresési járadék folyósítását az alkalmi munkavégzés nem befolyásolja.

A jelenleg hatályos csődtörvény megszüntette a felszámolás alá kerülő gazdálkodó szervezetek bérkifizetéseivel kapcsolatos állami garanciavállalást. A gazdasági viszonyok szükségessé tették azonban egy olyan központi alap létrehozását, amely a fizetésképtelen cégek dolgozóinak biztosította a munkabérek részleges kifizetését. A Bérgarancia Alapról szóló törvény alapvetően megfelel az uniós rendelkezéseknek, azzal összhangban garantálja a munkavállalók védelmét a munkáltató fizetésképtelensége esetére. A vonatkozó EK irányelv szabályait a tagállamok az esélyegyenlőség megteremtése érdekében 2002-ben módosították. Ennek egyik célja az volt, hogy a határozott idejű munkaszerződéssel, részmunkaidőben, vagy munkaerő-kölcsönzés keretében foglalkoztatottakat ne zárják ki az irányelv hatálya alól. A másik cél a szabályok kiterjesztése arra az esetre, ha egy vállalkozás több tagállamban foglalkoztat munkavállalókat. 

A Foglalkoztatáspolitikai és Munkaügyi Minisztérium álláspontja szerint az uniós szabályozásnak való megfelelés céljából a Bérgarancia Alapról szóló törvényben is rögzíteni kell, hogy az EGT tagállamaiban székhellyel rendelkező, belföldön tevékenykedő, felszámolás alatt álló munkáltatók magyarországi munkavállalói is részesednek a bérgarancia rendszer védelmében. A munkabértartozások kifizetésére azonban kizárólag azok a munkavállalók tarthatnak igényt, akiknek az úgynevezett szokásos munkavégzési helye Magyarországon található. A belföldi munkavégzési helyről vita esetén a munkaügyi bíróság dönt. 

A támogatási kérelmeket a gazdálkodó szervezet székhelye szerint illetékes munkaügyi központhoz kell benyújtani. Magyarországi székhely hiányában az illetékességet a fióktelep helye alapozza meg. Egyéb esetekben a kérelem elbírálása a Fővárosi Munkaügyi Központ illetékességébe tartozik. Amennyiben a felszámoló a munkavállalókkal szemben fennálló bértartozást - a felszámolási költségek fedezetét jelentő bevételek hiánya miatt  - a bérfizetési napon nem tudja kielégíteni, haladéktalanul kérelmet nyújt be a visszatérítendő pénzügyi támogatás iránt. Külföldi gazdálkodó szervezet felszámolása esetén a kérelem benyújtásának kötelezettsége a külföldi gazdálkodó szervezet felszámolóját terheli. Fióktelep Magyarországon indult felszámolása esetén a kérelmet a fióktelep felszámolója köteles benyújtani. A jogosulatlanul igénybe vett, illetve jogszerűtlenül felhasznált támogatást a kérelem benyújtásának időpontjában hatályos jegybanki alapkamat kétszeresével növelt összegben kell visszafizetni.

A nyár elején elfogadott törvénymódosítás november elsejei hatállyal átalakította a a munkanélküli ellátások rendszerét. A munkanélküli járadék helyébe állaskeresési járadék, a nyugdíj előtti munkanélküli segélyt helyébe pedig álláskeresési segély lép. A munkanélküliség csökkentését célzó törvénycsomag nem szabályozta azonban az álláskeresési segély és az alkalmi munkavállalás viszonyát. A bizonytalanságok elkerülése végett a parlament előtt lévő törvénymódosítás rögzíti, hogy az álláskeresési segély folyósítását - annak összegét - nem befolyásolja, ha az álláskereső alkalmi munkavállalói könyvvel munkát végez.

Január elsejétől az egyéni vállalkozók a társadalombiztosítási járulékokhoz hasonlóan a vállalkozói járulékot is havonta lesznek kötelesek megfizetni.