Soron kívül kezdődik II. János Pál boldoggá avatása

XVI. Benedek pápa péntek délelőtt a római klérus tagjai előtt ünnepélyesen bejelentette, hogy soron kívül megkezdik II. János Pál pápa boldoggá avatását. A boldoggá avatás a szentté avatást megelőző aktus a római katolikus liturgiában. Az egyházi rendelkezések szerint öt évet kellene várni a tiszteletben álló személy halála után, de a szabályt az előző pápa esetében felfüggesztik.

XVI. Benedek pápa péntek délelőtt a következő szavakkal fordult római papokhoz, akikkel a lateráni Szent János-bazilikában találkozott: "És most egy örömteli hírem van önöknek!" - ezt olaszul mondta, majd latinul bejelentette: "Kezdetét vette II. János Pál pápa boldoggá avatásának ügye". A római papok ovációval fogadták és felállva ünnepelték a bejelentést. Az eljárást avatási pernek is nevezik, mert az elhunyt munkásságára vonatkozó részletes vizsgálat előzi meg. A boldoggá avatás a szentté avatás előfeltétele.

A bejelentés azt jelenti, hogy XVI. Benedek felfüggesztette az egyházi szabályozást. A hivatalos rend szerint ugyanis csak az avatásra kiszemelt személy halála után öt évvel kezdődhet az eljárás. Egy esetben II. János Pál is eltekintett az ötéves várakozási időtől, amikor Kalkuttai Teréz Anya boldoggá avatását soron kívül napirendre vette.

II. János Pál halála után már érezhető volt, hogy hamarosan megkezdődik a szentté avatáshoz vezető folyamat. Április 8-i temetésén a milliós zarándoksereg "Sanctus! Sanctus!" kiáltásokkal emlékezett a pápára. Több helyen is feltűntek aznap a Szent Péter téren a "Santo Subito", vagyis "Szent legyen azonnal" feliratú transzparensek. XVI. Benedek és több más római egyházi vezető pedig többször is "nagy"-nak nevezték II. János Pált, ami a középkori szentté avatott pápáknak kijáró megszólítás.

A boldoggá avatási eljárás megindításáról szóló bejelentés időpontja szimbolikus jelentőségű. Huszonnégy évvel ezelőtt ezen a napon lőttek rá II. János Pál pápára a Szent Péter téren. A pápa akkor súlyosan megsebesült. 1917 elején pedig hónapokig mindig 13-án (így május 13-án is) jelent meg három portugál pásztorgyereknek a fatimai szűz, aki a pápa elleni merényletet is megjósolta. II. János Pál úgy érezte, hogy a szűz közbenjárása mentette meg 1981-ben az életét.

A boldoggá avatást évekig tartó és alapos eljárás előzi meg. Megvizsgálják az avatandó személy teljes életútját, így II. János Pál pápa teljes munkásságát is, beleértve a pappá szentelése előtti időket is. Különlegesen fontos szempont, hogy az egyház előtt bizonyítani kell: az avatásra jelölt személy életében vagy halála után csodát tett. Stanislaw Dziwisz lengyel bíboros már 2002-ben beszámolt egy csodáról II. János Pálhoz kapcsolódóan. Egy agydaganatban szenvedő amerikai hívő csodás módon meggyógyult, amikor a pápa személyesen megáldotta.

II. János Pál pápasága idején elődjeinél jóval több személyt avatott boldoggá és szentté, köztük magyarokat is. Tavaly az általa boldoggá avatottak között volt Habsburg Károly, az utolsó magyar uralkodó is. Az ő csodáját egy lengyel származású apáca igazolta, aki betegségéből Károlyhoz intézett imáinak köszönhetően gyógyult ki, és akinek képét párnája alatt tartotta. A boldoggá avatott személyekhez a hívők hivatalosan is imádkozhatnak, kérhetik közbenjárásukat.