Jogvédő háború egy kisfiú körül

A mai napig nem került vissza édesanyjához az a nyolcéves kisfiú, akit édesapja fél évvel ezelőtt hamis útlevéllel csempészett ki Törökországba. Az anya és egy jogvédő civil szervezet szerint a magyar kormány nem tesz meg mindent a kisfiú hazakerülése érdekében, ráadásul cselekvési terve sincs hasonló esetekre. A Belügy- és az Igazságügy-minisztérium állítja: komoly erőfeszítéseket tesznek az ügyben. A kisfiú megtalálása azonban a török rendőrség feladata, visszaadásáról pedig csak a török bíróság dönthet.

"Nincsen cselekvési terve a kormánynak arra az esetre, ha egy magyar kisfiút külföldre csempésznek" - jelentette ki pénteki sajtótájékoztatóján Morvai Krisztina, a Női és Gyermekjogi Központ vezetője. A jogvédő civil szervezet azt kifogásolta, hogy a mai napig nem került vissza az édesanyjához Türpüz Mehmet Károly, az a nyolcéves kisfiú, akit édesapja fél éve csempészett ki Törökországba. 

A bíróság korábban az anyának ítélte a gyermeket, a török-magyar állampolgárságú apa azonban 2004 júliusában a láthatás után nem vitte haza a kisfiút, hanem hamis útlevéllel Törökországba vitte magával. Az anyának azóta semmilyen információja nincs a kisfiúról.

Morvai Krisztina elmondta: a kormánytól azt várják, hogy a belügyi, a külügyi és az igazságügyi tárca, valamint a legfőbb ügyész alakítson munkacsoportot annak érdekében, hogy a kisfiú minél előbb hazakerüljön. Ennek érdekében az anya és a civil szervezet decemberben nyílt levelet is intézett az érintett tárcákhoz, erre semmiféle választ nem kaptak. Morvai kifogásolta azt is, hogy a magyar hatóságok még nemzetközi elfogatóparancsot se adtak ki az apa ellen. 

A Női és Gyermekjogi Központ szerint az ügy megoldását az sem segítette, hogy mind Magyarország, mind pedig Törökország csatlakozott a "jogellenesen külföldre vitt gyermek visszaadásáról" szóló nemzetközi egyezményhez. Az egyezmény értelmében ugyanis a magyar kormány kérése után hat héten belül haza kellett volna kerülnie a kisfiúnak. Az anya, Bogosné Pap Edina a sajtótájékoztatón elmondta: a török hatóságok segítőkészek, hiányolják azonban a magyar kormány határozott fellépését.

Az [origo] által megkérdezett minisztériumok viszont állítják, komoly erőfeszítéseket tesz az ügyben. Orodán Sándor, a Belügyminisztérium szóvivője elmondta: Somogyi Ferenc külügyminiszter novemberi törökországi látogatásakor személyesen lépett fel a kisfiú mielőbbi hazakerülésnek érdekében. A kicsempészés körülményeit pedig a határőrség nyomozói derítették fel - közölte Orodán.

Dr. Brávácz Ottóné, az Igazságügyi Minisztérium (IM) nemzetközi jogásza elmondta: a kisfiút csak török hatóságok kutathatják fel, a nemzetközi egyezmény alapján ugyanis azon ország hatóságainak kell gondoskodniuk a külföldre vitt gyermek megtalálásáról, ahová a gyereket elvitték. A gyermek visszaadásáról pedig csak az ottani bíróság dönthet - közölte. A minisztérium abban tud segíteni az anyának, hogy  biztosítja a jogi képviseletét a török bíróságon.

Az igazságügyi tárca folyamatos kapcsolatban áll a török igazságügyi minisztériummal. A török rendőrség pedig jelenleg is keresi a kisfiút, ami nem egyszerű feladat, mivel a hatóságoknak sajnos egyelőre nincs információjuk a nyolcéves gyerek hollétéről.