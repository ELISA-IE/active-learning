Felével nőtt az online hirdetési piac

A meghatározó magyar internetes médiatulajdonosok összesített reklámbevétele tavaly 2,46 milliárd forint volt, ami 50,54 százalékos éves növekedést jelent - derül ki az Online Hirdetési Index legfrissebb adataiból. 

Az Online Hirdetési Indexben résztvevő nyolc médiatulajdonos reklámbevételei e piaci szegmens mintegy kilenctizedét lefedik. 2003-ban összesített bevételük 1 milliárd 634 millió forint volt, ami 2004-ben 2 milliárd 460 millió forintra nőtt. Az Online Hirdetési Index tehát 50,54 százalékos növekedést mutat, ami ötször-hatszor gyorsabb, mint a reklámpiac egészéé, és tizenháromszorosa a hazai gazdasági növekedésnek. 

A reklámköltés ilyen mértékű emelkedése visszaigazolja, hogy a hirdetői piac milyen mértékben látja az online médiában a jelent és nem csak a jövő ígéretét - olvasható a mutató alakulásáról kiadott közleményben. 

Az Online Hirdetési Index a Habostorta, a HáziPatika.com, az index.hu, a Napi Online, az Axelero-[origo], a Portfolio.hu, a Ringier Online és a Sanoma Online hirdetési bevételeit tartalmazza és hasonlítja össze a korábbi időszakok hasonló bevételeivel. 