Jövőre is gyűjtik a kampányolós sms-eket

A 2006-os kampányidőszakban is gyűjteni fogja a választási témájú sms-eket és e-maileket a Nyílt Társadalom Archívum. Az adatbázisba bárki elküldheti azt az üzenetet, amit kapott. Az interneten a 2002-es választások időszakából több mint ezer üzenet maradt fenn, például az, hogy "A szocialisták a javadat akarják. Ne add oda!" vagy "A hét süteménye: a narancsos bukta"

Várhatóan nem sokkal azután kezdi el gyűjteni 2006-ban a Nyílt Társadalom Archívum (OSA) a választási témájú üzeneteket, hogy a köztársasági elnök bejelenti a választások időpontját. "Azt szeretnénk megtudni, hogy kampányidőszakban az emberek egymásnak milyen üzeneteket küldenek. Nem a kampányközpontok levelei érdekelnek minket, hanem a folklórszerűen létrejövő és terjedő üzenetek" - mondta az [origo]-nak Székely Iván, az OSA projektvezetője. "Mindenképpen el akarjuk kerülni, hogy az egyik vagy másik fél hangját felerősítsük" - tette hozzá. 

Az OSA interneten elérhető kampányarchívumának látogatottsága a 2002-es kampány idején - amikor az üzenetek gyűjtése folyt - nagyon magas volt, és vélhetően jövőre is sokan olvassák majd. "A számítógépes és mobil kommunikáció várhatóan a 2006 évi választási kampányban is fontos szerepet játszik majd" - áll az OSA az [origo]-hoz eljuttatott közleményében. Azt szeretnék elérni, hogy kutathatóvá váljon az ilyen üzenetek szerepe a választási kampányban, amely 2002-ben még teljesen újdonság volt.

A Nyílt Társadalom Archívum (OSA) adatbázisában jelenleg még csak a 2002-es parlamenti választások alatt terjedő kampánysms-ek és e-mailek olvashatók. 2006-ban már MMS-t is tudnak majd fogadni. Az OSA-nak bárki küldhet majd olyan elektronikus üzenetet, amely a kampánnyal kapcsolatos, és ezeket - kivéve "a nyíltan uszító, törvénytelenségre felbujtó vagy az emberi méltóságot alapvetően sértő üzeneteket" - anonim formában közzéteszik a világhálón. A kapott üzeneteket tízfős csapat dolgozza majd fel: minden változat felkerül az adatbázisba, de csak egyszer - mindig név nélkül. Jövőre az e-maileket, sms-eket olyan számmal is ellátják, amelynek alapján kutatható lesz, hogy milyen hálózatban terjednek az üzenetek: egy központból küld-e valaki nagyon sokat vagy láncban terjed a szöveg. Kimutatható lesz akár az is, hogyan változtatják a továbbküldéskor az üzeneteket.

A javadat akarják, ne add oda - 2002 legjobbjai

Az [origo] a 2002-es sms-termésből kiválogatta a legemlékezetesebbeket. Akkor az OSA a két forduló között, április 10-től május 10-ig gyűjtötte az üzeneteket. A tömeggyűlésekre, tévés politikai műsorok megismétlésére felhívó és gázáremeléssel, kommunista vagy náci veszéllyel fenyegető üzenetek mellett akadtak különösen viccesek is: "Fidesz-közeli cégemet ráfizetéssel MSZP-közelire cserélem!", "A jövő elkenődött", "A szocialisták a javadat akarják. Ne add oda!" és így tovább. Utóbbi a másik oldalon is terjedt - fordított változatban: "Orbán Viktor a javadat akarja. Ne add!" 

Gyakoriak voltak a versbe szedett sms-ek, például a "Múltam: vörös zászló, gyámom: Kovács László. Idős beteg emberek, gázárakat emelek", vagy a "Budapesti parasztok/ Horn Gyulára szavaztok/ de eszmél a vidék/ nem kell nekünk pribék/ lesz még hab a tortán/ vezérünk az Orbán". Többféle megfogalmazásban járt körbe sms például "A hét süteménye: a narancsos bukta" szöveggel, vagy a "Kovács László szakértőkre hivatkozva Orbán Viktort tette felelőssé a Római Birodalom bukásáért" megfogalmazású üzenet. Ehhez hasonlók, illetve sokkal hosszabb levelek terjedtek e-mailen is.

Wirth Zsuzsanna