Magyarok is megvennék a Burgenland Bankot

Magyar befektetői csoport is érdeklődik a a burgenlandi tartományi bank, az EB und Hypo Bank Burgenland AG részvényei iránt - erősítette meg az [origo]-nak Thomas Radil, a pénzinézet magyarországi leányvállalata, a Sopron Bank elnök-vezérigazgatója.

Thomas Radil az [origo]-nak elmondta, hogy több, különböző országokban szerveződött befektetői csoport is érdeklődik a burgenlandi tartományi bank, az EB und Hypo Bank Burgenland AG részvényei iránt és közülük az egyik magyar. A csoport összetételéről és a lehetséges vetélytársakról azonban nem adhatott információt. Elmondta viszont, hogy a Sopron Bank üdvözölné, ha egy magyar részvényes jelenne meg közvetett tulajdonosai között.

A csütörtökön megjelent HVG információja szerint a Töröcskei István, a magyar Hitel Bank egykori vezérigazgatója érdekeltségébe tartozó, Equilor Befektetési Rt. és az ukrán Ukrpodshipnik is jelentkezett a burgenlandi pénzintézet privatizációjára. A lap emlékeztetett arra, hogy a bankot már több alkalommal is megpróbálták eladni, legutóbb a magyar származású osztrák üzletember, Mirko Kováts jutott majdnem hozzá. Értesüléseik szerint a jelentkezők közül a legtöbb pénzt a már említett ukrán üzleti csoport áldozna a burgenlandi bankra: 140 millió euróért megvennék a bank részvényeinek felét, további 100 millió eurót pedig tőkeemelésre fordítanának.

Thomas Radil arról is tájékoztatta az [origo]-t , hogy az osztrák tartományok egy európai uniós irányelv alapján értékesítik a tulajdonukban álló tartományi bankok részvényeinek 50-100 százalékát.Az elnök-vezérigazgtó azt is elmondta, hogy a burgenlandi tartományi bank értékesítéséről 2003-ban döntöttek és az eladást jövő év márciusának végéig szeretnék tető alá hozni.

Thomas Radil tájékoztatása szerint Burgenland tartomány regionális bankjának valamennyi részvényét szeretné eladni, azt azonban feltételül szabják, hogy a pénzintézet továbbra is független egység és regionális bank maradjon. Az elnök-vezérigazgató elmondta, hogy az értékesítési folyamat jó úton halad és 2006. márciusában be is fejeződik. Thomas Radil úgy véli, mivel az értékesítést az Osztrák Bankfelügyelet is megvizsgálja, ezért csak a legjobb ajánlóleveleket bemutató pályázók juthatnak hozzá a tartományi pénzintézet irányításához.

A Sopron Bank elnök-vezérigazgatója arról is beszélt, hogy az általa irányított magyarországi pénzintézete 750 millió forintos tőkeemelést követően, tovább terjeszkedik Nyugat-Magyarországon. Zalaegerszegen januárban, majd 2006. első negyedévében Budapesten nyitnak irodát.

Giczi József