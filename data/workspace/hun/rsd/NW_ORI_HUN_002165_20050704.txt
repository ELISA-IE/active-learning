Sokkal kevesebb kátyúkárt fizet ki a közterületfenntartó

Idén a tavalyi összegnek csupán a harmadát fizette ki az FKF Rt. kátyúkárként. A kifizetett kártérítés azonban nem a kátyúk számának csökkenése, hanem a kárigények szigorúbb ellenőrzése miatt kevesebb - írja a Népszabadság.  

A tavalyi összegnél 69 millió forinttal kevesebbet, 39 milliót fizetett ki a kátyúkár miatt kártérítést igénylő autósoknak 2005 első öt hónapjában az FKF Rt. A kifizetett kártérítés azonban nem a kátyúk számának csökkenése, hanem a panaszok szigorúbb ellenőrzése miatt kevesebb - írja a Népszabadság. 

A lap szerint cég az év elején külön ügyfélszolgálatot állított fel a kátyúkárigények kivizsgálására. A korábbinál intenzívebben járják a bejelentésekben megjelölt helyszíneket, és még egy egy számítógépes rendszert munkába állítottak, amely három évre visszamenőleg tárolja a kárigénylők adatait. 

Januártól május végéig összesen 2800-an adták be kátyú miatti kárigényüket. Az ügyfélszolgálat eddig 2000 ügyet bírált el. Az ügyek körülbelül egyharmadát alaptalannak találták. Általában olyan autósokat - és egyre gyakrabban motorosokat - utasítanak el, akik a bejelentőlapon nagyon alacsony számot írnak a "milyen sebességgel haladt" kérdésre, de a vizsgálat során kiderül, hogy a megjelölt kátyúban ilyen tempó mellett nem szenvedhetett ekkora kárt a jármű. Másokról az bizonyosodik be, hogy máshol keletkezett elváltozásokkal jelentkeznek. 

A számítógépes rendszer segítségével gyakran már a procedúra elején kiderül, hogy a kárigény gyanús. Feltűnő az, aki öt hónap alatt háromszor jelentkezik ugyanazokkal a tanúkkal - írja a Népszabadság.