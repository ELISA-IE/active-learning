Magyar Telekom: 425 forintot kap, aki kiszáll

A Magyar Telekom Rt. rendkívüli közgyűlése december 20-án dönt a cég és a T-Mobile Magyarország Rt.egyesüléséről. Azok a részvényesek, akik nem akarnak tulajdonosok maradni az utódtársaságban, várhatóan 425 forintot kaphatnak részvényenként. 

A Magyar Telekom Rt. igazgatósága október 6-án javasolta a T-Mobile Magyarország Rt. Magyar Telekom Rt-be történő beolvadását, amit mindkét társaság 2005. november 7-én tartott rendkívüli közgyűlése is megerősített. 

Az egyesülést kimondó, decemberi közgyűlés, az egyesüléssel kapcsolatos dokumentumok elfogadása és az egyesült társaság tisztviselőinek megválasztása mellett, meghatározza az egyesült társaságban részt venni nem kívánó részvényeseket megillető vagyonhányadot. Az igazgatóság javaslata szerint azok a részvényesek, akik nem akarnak tulajdonosok maradni az utódtársaságban 425 forintot kaphatnak részvényenként. Az összeget, a részvényeiktől megválóknak, az egyesülés cégbírósági bejegyzését követő 30 napon belül bankszámlájukra utalják.