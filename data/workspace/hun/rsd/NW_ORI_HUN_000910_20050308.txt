Szonda: az összes politikus népszerűsége esett

Ha nem is jelentős mértékben, de esett az összes politikus népszerűsége - derül ki a Szonda Ipsos legfrissebb felméréséből, amelyet a Népszabadság ismertet.  A közvélemény-kutatásból kiderül, hogy a politikusok 24-es népszerűségi listájának első és utolsó helyezettje között egy százfokú skálán mindössze 27 pontnyi különbség van. 

A lista élén továbbra is Mádl Ferenc köztársasági elnök áll, az utolsó helyen pedig a fideszes Kövér László. A képzeletbeli dobogón két nő követi Mádl-t: Dávid Ibolya és Szili Katalin. A lista új belépője Rogán Antal, a Fidesz kampányfőnöke a százas listán 40 pontot szerzett, ez a 20-ik helyre volt elég. 

Gyurcsány Ferenc az ötödik, Orbán Viktor a nyolcadik helyen áll - mindössze egy pont eltéréssel. Ha párszimpátiák alapján nézzük, akkor viszont senki nem kapott annyi pontot saját pártjának híveitől, mint Orbán (84), Gyurcsánynak 78-at adtak az MSZP-sek. Az ellenérdekű pártok hívei körében pedig Kövér László a negatív csúcstartó, az ő munkáját az MSZP-sek csupán 20 pontra értékelték a százfokú skálán.

Január és február között karakteresebb lett Hiller István, Lendvai Ildikó, Kuncze Gábor, Pokorni Zoltán, Áder János és Kövér László megítélése. Saját pártjuk támogatói körében három-négy ponttal emelkedett a népszerűségi indexük, a rivális párt támogatói körében viszont négy-öt ponttal csökkent - olvasható a Népszabadságban 