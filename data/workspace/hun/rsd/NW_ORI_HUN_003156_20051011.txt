A minisztérium írja elő az olcsóbb hepatitis-tesztet

Az Egészségügyi Minisztérium rendelete írja elő, hogy a véradóktól levett vért olyan teszttel kell vizsgálni, mely csak a hepatitis C-fertőzés után néhány héttel megjelenő antitesteket mutatja ki. Létezik azonban ennél gyorsabb teszt is, mely magát a vírust mutatja ki, ezt nem használják véradóknál. Az [origo] szerette volna megtudni az Egészségügyi Minisztériumtól, hogy a rendeletben miért nem a gyorsabb tesztet írják elő, de nem kaptunk választ kérdésünkre.

Az Egészségügyi Minisztérium rendelete írja elő, hogy a véradáskor levett vért milyen tesztekkel kell megvizsgálni. Az egyik kötelező vizsgálat az úgynevezett "hepatitis C antitest" vizsgálat, mellyel azt ellenőrzik, hogy a vérben - egy esetleges heptitis C-fertőzést követően - nem jelentek-e meg a szervezet által termelt ellenanyagok. Ezek az antitestek a fertőzés után általában néhány héttel jelennek meg, tehát ha valaki a véradás előtt csak néhány nappal fertőződött meg, átcsúszhat az ellenőrzésen.

Létezik egy ennél gyorsabb teszt is, mely nem a később termelődő ellenanyagot, hanem magát a hepatitis C-vírust képes kimutatni, ezt viszont nem használják a véradók vizsgálatakor. Ezt a jóval drágább tesztet csak azoknál alkalmazzák, akkinél bizonyos tünetek miatt felmerül a gyanú, hogy megfertőződtek ezzel a betegséggel. Az [origo] szerette volna megtudni az Egészségügyi Minisztériumtól, hogy az általuk kiadott rendeletben miért nem ezt a gyorsabb tesztet írták elő a véradók vizsgálatára, de péntek óta nem kapunk választ kérdéseinkre. 

Az [origo] korábban beszámolt róla, hogy egy 67 éves Somogy megyei nőnél felmerült a gyanú, hogy akkor fertőződött meg heptitis C-vel, amikor egy baleset miatt vért kapott. A megfertőződött nő ügye még mindig folyamatban van, ügyvédje közreműködésével büntetőjogi feljelentést tett, mert maradandó egészségkárosodást szenvedett. Ügyében még tart a rendőrségi nyomozás.Az Országos Vérellátó Szolgálat (OVSZ) korábbi cikkünk miatt helyreigazítást kért többek között arra hivatkozva, hogy a szolgálat azt a tesztet használja, amit előírnak számára, és ez megfelel a vérellátás minőségének biztosítására. Az OVSZ feltehetően a fent említett minisztériumi rendeletre utalt ezzel.

A hepatitis C fertőzés egy lassan fejlődő, krónikus vírusos fertőzés, mely későbbi stádiumban súlyos májkárosodáshoz, májzsugorodáshoz, gyakran májrákhoz vezet. A hepatitis C vírus vér útján terjed, bár elvileg szexuális úton is el lehet kapni, az ilyen esetekben csak 10 százalékos a megbetegedés aránya. A jelenleg ismert leghatékonyabb gyógyszeres kezelés csak a betegek felénél bizonyul hatásosnak. Ugyanakkor, ha a fertőzést idejében észreveszik, jó esély van a gyógyulásra. A betegekkel szemben az egyetlen igazi megkötés, hogy alkoholt nem ihatnak, azonban más komolyabb életmódbeli korlátozás nem vonatkozik rájuk.