Leöntötték vörös festékkel az MSZP-székházat

Leöntötte egy férfi vörös festékkel az MSZP Köztársaság téri székházát. A férfit a rendőrök elvitték, rongálással gyanúsítják.

Az [origo] értesülése szerint pénteken délelőtt egy férfi leöntötte az MSZP Köztársaság téri központi székházának bejáratát vörös festékkel. Ezután a férfi egyszemélyes demonstrációba kezdett, megvárta, amíg a rendőrök kiérkeznek a helyszínre.

A BRFK sajtóügyeletén megerősítették az értesülést, és annyit tettek hozzá: rongálás miatt indult eljárás a férfi ellen. További részleteket azonban nem közöltek, mert a férfi kihallgatása még tart. A festéköntésre valószínűleg az 1956-os forradalom leverésének évfordulója miatt került sor.