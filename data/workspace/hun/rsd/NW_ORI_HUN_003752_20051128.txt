Szlovákia belépett az euró előszobájába

Szlovákia belépett az euró bevezetéséhez szükséges árfolyam-mechaniznusba. A szlovákok hétfőtől az euró árfolyamához igazították a koronát 38,455 korona/euró szinten. Az ország 2009-ben tervezi a belépést az eurózónába - írja a Világgazdaság.

Szlovákia megtette az euró bevezetéséhez szükséges utolsó lépést. Az ország belépett az ERM2-be, a nemzeti valutát az euróhoz igazító átváltási mechanizmusba - írja a Világgazdaság. Amennyiben a szlovákok két évig tartani tudják a váltási arányt - amelytől legfeljebb 15 százalékban térhetnek el, az ország teljes jogú tagja lehet az eurózónának. 

A kormányzat ugyan 2006-májusában tervezte a csatlakozást, de a jegybank szerint a korábbi belépéssel a korona megóvható a térségre jellemző árfolyam-ingadozásoktól. A koronát az aktuális piaci árfolyamon, 38,455-ös átváltási arányon rögzítették az euróhoz.

Szlovákia hetedikként csatlakozott az euró előszobájaként emlegetett ERM2-höz. Észtország, Litvánia, Szlovénia 2004-ben, Lettország, Ciprus, Málta pedig idén lett tagja az átváltási rendszernek. Ezzel a tízből már csak a három legnagyobb újonnan csatlakozott tagállam: Lengyelország, Csehország és Magyarország maradt kívül az ERM2-n.