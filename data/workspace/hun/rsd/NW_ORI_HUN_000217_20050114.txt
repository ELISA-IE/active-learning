A pazarló térfigyelőket vizsgálja a TASZ

Pert nyert a Társaság a Szabadságjogokért (TASZ) nevű jogvédő szervezet Székesfehérvárral szemben. A városüzemeltetés korábban nem volt hajlandó kiadni a térfigyelő rendszer költségére és kiépítésére vonatkozó adatokat, ezért indított keresetet a TASZ. A szervezet országos felmérést kezdett, hogy megvizsgálják, mennyi pénzt költöttek a városok és kerületek a térfigyelő rendszerek kiépítésére, illetve készültek-e hatástanulmányok működésükről.

Pert nyert első fokon a Társaság a Szabadságjogokért (TASZ) nevű jogvédő szervezet Székesfehérvárral szemben. A TASZ azért indított pert, mert a városüzemeltetés nem adott ki több információt a településen működő térfigyelő rendszer kiépítésének körülményeivel és finanszírozásával kapcsolatban.

A TASZ arra volt kíváncsi, hogy milyen forrásból és mennyiből épült ki a térfigyelő rendszer a városban. Mennyibe kerül annak üzemeltetése, kik a tulajdonosok, illetve milyen módon szerezték be a működtetéshez szükséges eszközöket. A városüzemeltetők szerint az erre vonatkozó adatok nem közérdekűek, a Székesfehérvári Városi Bíróság azonban pénteki ítéletében a TASZ-nak adott igazat és adatok kiadására kötelezte a városüzemeltetést. A székesfehérvári városüzemeltetés az ítélet kézhezvételétől számított 15 napon belül fellebbezhet, ellenkező esetben 30 napon belül ki kell adnia a kért információkat.

A TASZ nem csak Székesfehérváron vizsgálja a térfigyelőket, minden megyeszékhelytől és fővárosi településtől kértek adatokat, ahol működik ilyen rendszer. Mivel sok helyen nem válaszoltak meg több kérdést sem, a TASZ több pert is indított hasonló ügyben - mondta az [origo]-nak Földes Ádám, a TASZ adatvédelmi programvezetője. Februárban a IV. és VI. kerületi önkormányzat képviselőivel találkoznak majd a bíróságon, de a Budapesti Rendőr-főkapitányság ellen is benyújtottak keresetet, mivel a BRFK sem válaszolt a TASZ több kérdésére.

Földes szerint a program célja, hogy kiderüljön, hány száz millió forintot költöttek az önkormányzatok a TASZ szerint a szabadságjogokat korlátozó térfigyelők kiépítésére. A TASZ azt is vizsgálja, hogy készülnek-e hatástanulmányok a drága rendszerek működésének hatékonyságáról. Földes szerint azonban eddigi sehol nem készült ilyen vizsgálat, így nem tudjuk, hogy mit kapunk a pénzünkért.

A VIII. kerületben jelentek meg tanulmányok a térfigyelő rendszer hatékonyságáról, amelyek szerint a kamerák felszerelése óta csökkent a bűnözés. Földes szerint azonban ezek figyelmen kívül hagyják, hogy a kamerák felszerelésével egy időben nagy szabású tömbrehabilitáció kezdődött a kerületben. Ennek következtében a lakosság nagy része kicserélődött, ami hozzájárulhatott a bűnözés csökkenéséhez. Emellett a TASZ programvezetője szerint a kerületben azt sem vizsgálták, hogy egyéb hatások, például a közvilágítás javulása mennyiben járultak hozzá a kedvező bűnözési statisztikákhoz.

A TASZ álláspontja szerint elhibázott a térfigyelő rendszerek kiépítése, mivel több külföldi tanulmány bizonyítja, hogy ezek nem képesek érdemben csökkenteni a bűnözést. Ennek ellenére csak Budapesten több száz kamera van. A társaság szerint ugyanakkor jó lenne tudni, hogy milyen eredménnyel működnek ezek, ha már egyszer üzembe helyezték őket.