A kölni a drogozás jele lehet az ORFK szerint

Ne örüljünk, ha gyerekünk szabadságvágya nagy, mert ez könnyen lehet annak a jele, hogy drogozik - derül ki abból az összeállításából, amelyben az ORFK olyan jelekre hívják fel a szülők figyelmét, amelyek a rendőrség szerint kábítószer-fogyasztásra utalnak. A rendőrség szerint gyanakvásra adhat okot, ha gyerekünk gyakran hord napszemüveget, ha sok illatszert használ, ha fizikailag érzékeny, ha rém- vagy épp színes álmai vannak. Az ORFK munkatársa szerint a felsorolt szempontokat a bűnmegelőzési szakma elfogadja.

"Vigyázzon! Nehogy túl késő legyen!" - figyelmezteti a szülőket honlapján az Országos Rendőr-főkapitányság (ORFK) egy összeállításban, amely ahhoz akarja segíteni a szülőket, hogy megállapíthassák, drogozik-e gyerekük. A rövid ismertető szerint a legtöbb szülő azt hiszi, hogy az ő gyereke nem fogyaszt kábítószert, de ha tényleg meg akar bizonyosodni erről, akkor nem árt figyelni néhány dologra.

Az "ismeretlen tabletták, kapszulák, bélyegek, por, fű" mind gyanús és drogfogyasztásra utalnak. Akárcsak az injekciós tű, a megfeketedett kanál, az alufóliadarabkák, az érszorító vagy az orvosi vények. Szintén aggodalomra adhat okot az ORFK szerint az a gyerek, akinek tűszúrásai, véraláfutásai vannak, pupillái mérete eltér a megszokottól. A szájszárazság, az orrfolyás, a fogyás is a drogozás jele lehet.

A honlap felsorol jó néhány érthetetlennek tűnő figyelmeztető jelet is. Az ORFK szerint nem árt gyanakodni a szülőknek, ha gyerekük "feleslegesnek tűnő" módon hord napszemüveget. A "kritikátlan tervek, szabadságra törekvés" szintén aggasztó lehet, azt azonban már nem részletezik, hogy mit értenek ezen. A rendőrség szerint a feldobottság és a színes álmok is gyanúsak, de ellenkezőjük, a rémálom sem jelent semmi jót, ahogy az édességek iránti megnövekedett vágy is figyelmeztető jel lehet.

Az ORFK honlapján közzétett lista szerint szinte minden gyanús lehet, és arra utalhat, hogy gyerekünk drogozik. Ha túl sokat beszél, ha feledékeny, ha kedvetlen, ha fizikailag érzékeny, ha fáradt, ha félelmei vannak - ez mind-mind a kábítószer jelenlétére utalhat. De akkor sem árt résen lenni, ha úgy vesszük észre, hogy túl sok illatszert használ.

Diószegi Gábor, az ORFK ifjúságvédelmi referense az [origo]-nak azt mondta, hogy a tanulmányban szereplő példák kiemelése valóban azt benyomást keltheti, mintha a rendőrség kifogásolható módon állna a drogmegelőzés kérdéséhez. Példaként említette a kialvatlanságot, ami szerepel a gyanút keltő jelek között, Diószegi szerint azonban ennek épp úgy lehet a kiváltója az éjszakai tévézés is, mint a kábítószer.

A szakma a felsorolt, pszichiáterek, pszichológusok közreműködésével összeállított szempontokat elfogadja - mondta Diószegi. A referens szerint az összeállításban figyelmeztető külső jeleket soroltak fel, amelyek azonban nem jelentik egyértelműen azt, hogy a gyerek drogot fogyasztana, de gyanakvásra adhatnak okot.