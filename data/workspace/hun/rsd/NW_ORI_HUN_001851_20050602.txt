Lecsapnak a baromfifeldolgozókra, de az olvasztároknak lőttek

Szakácsnak, asztalosnak és élelmiszerkereskedőnek akar tanulni a szakmát választó fiatalok többsége. Fonó, sújtólég- és robbanásbiztos villamosberendezés-kezelő vagy olvasztár viszont szinte senki sem akar lenni. Hiányszakma az ápoló mellett az antikvárius és a baromfifeldolgozó is. Állatifehérjetakarmány-előállító vagy tenyészállatteljesítmény-vizsgáló szakképesítésre még lehet jelentkezni, a paplanosoknak viszont befellegzett, már nincs ilyen képzés.

A legnépszerűbb szakma ma a fiatalok körében a szakács, az asztalos, az élelmiszerkereskedő, a fodrász, a szobafestő és a pincér. Ezekből a szakmákból vizsgáztak a legtöbben az utóbbi években - derült ki az Oktatási Minisztérium összeállításából. A felnőttek közül az iskolai rendszeren kívüli képzésben a legtöbben könnyűgépkezelőnek, boltvezetőnek, nehézgépkezelőnek és műkörmösnek tanulnak.

A fiatalok között a legkevésbbé népszerű szakmák között található például az olvasztár és a bognár, ilyen képzésre senki sem jelentkezett az utóbbi években. Emellett keveseket érdekel a fonó, a kötő, a bányamentő, a gipszmintakészítő, a sújtólég- és robbanásbiztos villamosberendezés-kezelő képesítés megszerzése. Az utóbbi években olyan szerény volt az érdeklődés ezekre a szakmákra, hogy már csak külön kérésre indítanak képzést.

Az OKJ-ből rendszerint törlik azokat a szakmákat, amelyekre egymást követő két év alatt egyetlen jelentkező sem akadt. Sok régi szakma már nem szerepel a képzési jegyzékben, így nincs már paplankészítő például, de kovácsnak, szíjgyártónak, vincellérnek, kádárnak, paszományosnak vagy fazekasnak még lehet jelentkezni.

Néhány furcsa nevű foglakozást csak szakképesítéssel lehet végezni, így például állatifehérjetakarmány-előállító, tenyészállatteljesítmény-vizsgáló csak hivatalos végzettséggel lehet valaki, így valószínűleg ezek a szakmák nem tűnnek el a képzési jegyzékből egyelőre.

Több meghökkentő elnevezésű szakmát is lehet még választani az Országos Képzési Jegyzék szerint. Így a fiatalokból lehet még erdészetikötélpálya-kezelő, fluidumkitermelő technikus, közelítőgép-kezelő, kehely- és pohárkészítő, kisteljesítményűkazán-fűtő, lakott területi fakitermelő, nemszőttkelmegyártó, rakétatechnikus, robbanóanyag-gyártó, szövettenyésztő, vagy egészségőr - fertőtlenítő is. Igaz, fluidumkitermelő technikusnak, nemszőttkelmegyártónak vagy kehely- és pohárkészítőnek senki sem jelentkezett mostanában.

Hiányszakma a dél-alföldi régióban és Dél-Dunántúlon az ápoló, a baromfifeldolgozó, az élelmiszerkereskedő vagy a géplakatos. Észak-Alföldön ABC-eladókra, ápolókra, barmofifeldolgozókra és élelmiszerkereskedőkre volna a legnagyobb szükség, de itt is keresnek géplakatosokat. Észak-Magyarországon ácsokból van a legnagyobb hiány, az ápolók a második helyre kerültek. Őket az élelmiszerkereskedők és a fémforgácsolók követik, de itt is kevés a géplakatos és keresnek kultúrcikk-kereskedőt is.

Közép-Dunántúlon a legkisebb a hiány az ápolókból, itt csak a harmadik a hiányszakmák listáján. A leginkább ABC-eladókra volna szükség, illetve anyagmozgatógép-kezelőkre, közkeletű nevén targoncásokra. A közép-magyarországi régióban ABC-eladó, ápoló és autóelektronikai műszerész a legkeresettebb szakma, de hiány van infromatikusokból és férfiruha-készítőkből is. Nyugat-Dunántúlon az antikváriumi szakeladó a legkeresettebb szakma, megelőzi a listán az ápolókat. Nyugaton emellett elektronikai műszerészekre, fémforgácsolókra és géplakatosokra is szükség volna.

Jelenleg összesen 815 hivatalos képesítés közül lehet választani. A rengeteg szakképesítés csak 305 foglalkozást fed le, bizonyos foglalkozásokat akár 5-10 különböző képesítéssel is be lehet tölteni. Sok olyan képesítés is szerepel a hivatalos jegyzékben, amelyekre nincs jelentkező és piaci igény sem.

A kormány tervei szerint ezért alaposan átalakítanák a szakképzési rendszert, ennek keretében mintegy 400-ra csökkentenék a szakképesítések számát. Ezt Gyurcsány Ferenc miniszterelnök hétfőn jelentette be a parlamentben.

Az [origo] megkeresésére az Oktatási Minisztériumban azt közölték, hogy egyelőre nem lehet tudni, melyik szakképesítéseket törlik az OKJ-ből. A minisztérium szerint még nincs meg az új, 400-as lista. Jelenleg a program a foglalkozások munkakörelemzését, szakképesítések-munkakörök megfeleltetésénél, gazdasági szereplők általi validálásnál tart. A mintegy 400 szakképesítést tartalmazó OKJ első munkaverziója 2005. november elejére alakulhat ki - közölte a tárca.

Komáromi Gergely