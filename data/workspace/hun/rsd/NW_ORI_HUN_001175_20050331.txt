Nem kell Szili az SZDSZ-nek

Az SZDSZ politikusai egyértelműen ellenzik, hogy Szili Katalin legyen a köztársasági elnök. Az MSZP-ből viszont mellette álltak ki eddig a legtöbben. Két héten belül eldől, hogy ki lesz a szocialisták jelöltje, de az illető csak a szabad demokrata szavazatokkal együtt juthat a Sándor Palotába.

Kuncze Gábor, az SZDSZ elnöke egy tévéműsorban megerősítette pártja korábbi álláspontját: nem akarják, hogy pártpolitikus legyen a következő köztársasági elnök. Hiller István, az MSZP elnöke viszont azt mondta korábban, hogy olyan jelöltön gondolkoznak, akinek van köze a politikához. A "politikus" kódszó valójában Szili Katalinra vonatkozik.

A Magyar Narancs és a Népszabadság csütörtöki számában is több SZDSZ-es politikus egyértelműen azt állította, hogy nem fogják megszavazni Szili Katalint. Pedig az MSZP-ben eddig Szili tűnik a legkomolyabb jelöltnek. Az Országgyűlés jelenlegi elnöke és az MSZP volt alelnöke mellett állt ki eddig a legtöbb szocialista politikus.

Az MSZP április 15-én tartja köztársasági elnök-jelölő kongresszusát, ahol már csak egy jelöltről szavaznak, vagyis két héten belül a szocialistáknak ki kell választaniuk, hogy kit akarnak a következő öt évben a Sándor Palotában látni. Az elnököt azonban a parlament választja, ami azt jelenti, hogy az MSZP-nek kompromisszumot kell kötnie valamelyik párttal, mert egyedül nincs megfelelő többsége. Logikusnak tűnik, hogy koalíciós partnerével, az SZDSZ-szel egyezzen meg, azonban az SZDSZ hallani sem akar Sziliről.

Miközben az MSZP-n belül egyre erősödni látszik Szili Katalin támogatottsága, addig a szabad demokraták Gombár Csabát, a Magyar Rádió volt elnökét szeretnék inkább elnöknek.