Minőség-ellenőrzést vezetnek be a brit titkosszolgálatnál

Két új posztot is létrehoznak az MI6-en - a brit titkosszolgálaton - belül. A "minőség-ellenőrző tisztnek" a bejövő jelentések kiértékelése és hitelességének ellenőrzése lesz a feladata. A másik poszt betöltője a kémszervezet minél hatékonyabb működtetéséért felel majd. Az új posztokról az iraki háborút megelőző titkosszolgálati bakik és az ezeket feltáró vizsgálatok után döntöttek.

"Minőség-ellenőrzési tiszt" posztot hoz létre a brit titkosszolgálat, az MI6. A vezető beosztású tiszt feladata hírszerzési tevékenység hitelességének és megbízhatóságának ellenőrzése lesz - írja a Guardian. A brit lap szerint az egyszerűen csak "R" betűvel jelzett poszt betöltőjének felül kell majd vizsgálnia a brit kémek és ügynökök titkos információit.

A brit titkosszolgálat emellett kinevezett egy úgynevezett "nem végrehajtó igazgatót", egy privát szektorból származó "fejest", akinek a feladata, hogy biztosítsa, a brit kémek olyan hatékonyan és hatásosan szerezzenek információkat, amennyire csak lehetséges. 

Az új posztok létrehozása az iraki tömegpusztító fegyverekről szóló hírszerzési botránnyal áll kapcsolatban. A kellően meg nem alapozott és utólag falsnak bizonyult jelentések miatt - mellesleg ezek voltak hivatottak alátámasztani az Irak ellen indított háborút - komoly kritikák érték a brit kormányzatot és magát az MI6-et is. 

R-nek amúgy az MI6 négy regionális főellenőrével megegyező rangja lesz, és fölötte csak a titkosszolgálat vezetője, vezetőhelyettese és az öt igazgató parancsnokol. A Guardiannak nyilatkozó titkosszolgálati források szerint a "független minőségellenőrző tiszt" azokat a titkos jelentéseket vizsgálja majd felül, amelyeket a "fogyasztóknak" - például a miniszterelnöki hivatalnak, a kincstárnak vagy a védelmi minisztériumnak - küldenek. Ő lesz az, akit kérdőre vonhatnak, ha az adott információk hibásak, félrevezetők, vagy egyszerűen csak rosszak.

Az emlékezetes kémbotrány Tony Blair brit kormányfő iraki háborút megelőző és azt megalapozó egyik kijelentésével kezdődött. Blair ugyanis azt állította titkosszolgálati jelentésekre hivatkozva, hogy Irak képes 45 percen belül bevetni vegyi vagy biológiai fegyvereit. Az ügy végül odáig jutott, hogy maga Blair kérte fel Lord Butlert a vizsgálat lefolytatására a hírszerzésnél. 

A Butler-bizottság súlyos szabálytalanságokat tárt föl az MI6 tevékenységében: a hírszerzők elsősorban személyektől gyűjtöttek információt, nem törekedtek arra, hogy az állítólagos fegyverekről szóló értesüléseiket megfelelő kritikával kezeljék. Butler szerint a legnagyobb hiba az volt, hogy a hírszerzés a politika sürgetése miatt túlságosan nagy nyomás alatt dolgozott, ezt pedig megsínylette a pontosság. A hírszerzők jelentéseikben nem figyelmeztettek arra, hogy forrásaik ellenőrizetlenek. Többször előfordult, hogy másod- vagy harmadkézből származó információk kerültek be az MI6 jelentéseibe. 