Bankhitelt se kaphat, aki nem fizet a parkolásért

A Legfelsőbb Bíróság határozata alapján a bírósági döntéssel jóváhagyott parkolási pótdíjat az adóhatóság hajthatja be adóként. Az APEH minden olyan kötelezettől, aki folyószámlával rendelkezik, levonhatja a tartozást, illetve amíg nem fizette meg a pótdíjat, nem kaphat bankhitelt.

A  Legfelsőbb Bíróság (LB) augusztus végi határozata alapján, ha a bíróság megítéli a parkolási pótdíjat, akkor annak összegét adóként hajthatja be az adóhatóság, az ugyanis köztartozásnak minősül - tájékozatta el [origo]-t a Legfelsőbb Bíróság Polgári Kollégiumának vezetőhelyetttese, Dr. Wellmann György. 

A döntés érzékenyen érintheti a gazdasági társaságokat, valamint a magánszemélyeket, hiszen így egy néhány ezer forintos parkolásidíj-tartozás miatt eshetnek el banki kölcsönöktől, amelyhez szinte minden estben szükség van adóhatósági igazolásra. Az [origo] által megkérdezett ügyvéd szerint ezzel a megoldással a parkolótársaságok amellett, hogy feltehetőn gyorsabban hozzájutnak a tartozásokhoz, pénzt is megspórolnak, mivel a végrehajtási eljárás többletköltségei elmaradnak. Az LB határozatnak ráadásul elrettentő hatása is lehet, mivel az adók módjára behajtható tartozástól jobban tarthatnak az érintettek. Az [origo]-nak nyilatkozó ügyvéd szerint a döntés miatt várhatóan megnő az önkéntes teljesítések aránya. 

Potondiné Dr. Varga Krisztina, az APEH főosztályvezetője az [origo]-nak elmondta, hogy amint a parkolótársaságok átadják a pótdíj megfizetésére kötelezettek listáját, azonnal megkezdik behajtani a tartozásokat.

Az [origo] azon kérdésére, hogy mi történik akkor, ha nem a gépjármű üzembentartója használja az autót és így a tartozást nem ő halmozta fel, a Budapesti Önkormányzati Parkolási Kft. ügyvezető igazgatója, Novák Péter azt közölte: a díj befizetéséért a forgalmi engedélybe feltüntetett személy a felelős.