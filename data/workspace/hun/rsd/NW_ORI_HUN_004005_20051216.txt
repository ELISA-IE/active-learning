Havas eső miatt dugók a fővárosban

Havas eső esik a fővárosban, az utak burkolata vizes, csúszós, városszerte lelassult a közlekedés - közölte a Fővinform. Budán a csapadék ráfagyott a burkolatra, több helyen jeges az útpálya.

A romló útviszonyok miatt különösen zsúfolttá vált a Nagykörút, a Budaörsi út a kifelé vezető irányban, a Belvárosban a 15-ös autóbusz útvonala és a  Roosevelt tér környéke. A budai alsó rakparton az Árpád hídtól dél felé araszol a kocsisor.

A Hungária körúton a Salgótarjáni utcánál rendőrök irányítják a forgalmat, mert nem működnek a jelzőlámpák. Az Árpád fejedelem útján a Komjádi uszoda előtt a középső sávban baleset miatt egy kamion vesztegel.

A Hűvösvölgyi úton a Kelemen László utcánál egy autóbusz kidöntött egy jelzőlámpaoszlopot. A lámpák nem működnek, a helyszínelés tart. Az M5-ös autópálya fővárosi szakaszán a Határ út előtt elkerítették a befelé vezető középső sávot, emiatt torlódásra kell számítani.

A Könyves Kálmán körúton a Gyáli úti felüljáró felé vezető sávban egy személygépkocsi döntött ki egy jelzőlámpaoszlopot. A lámpák sem működnek, ezért a Gyáli út felől nagyon nehezen lehet a körúton áthajtani a Lágymányosi híd felé.

Budán a magasabban fekvő területeken és a Budakeszi úton jegessé vált a úttest, mert a csapadék ráfagyott a burkolatra.

Az aranyvasárnap miatt a hétvégén sűrűbben indítja  a 4-es, 6-os, 18-as és az 50-es villamosokat a BKV, valamint a szentendrei, a gödöllői és a csepeli HÉV vonalán a szerelvények három helyett hat kocsival közlekednek. Vasárnap sűrűbben közlekednek a 2-es és a 3-as metró szerelvényei is. 