Tálib katonákat égettek el az amerikaiak

Egy ausztrál tévé filmet közölt arról, hogy amerikai katonák elhunyt tálib fegyvereseket égettek el, miközben becsmérelték őket a helyiek előtt. A katonák ezután a tálibokat gúnyoló üzeneteket olvastak fel a felvételek tanúsága szerint.

Vizsgálat indult az Afganisztánban állomásozó amerikai katonák körében, hogy tisztázzák azokat a híreszteléseket, miszerint az amerikaiak felgyújtottak két halott tálib fegyverest, hogy kigúnyolják egy falu lakóit, akiket tálibok bújtatásával gyanúsítottak. 

A vizsgálat azután indult, hogy egy ausztrál televízió szerda este levetített egy filmet, amelyen látható volt, amint egy pszichológiai hadviselésre kiképzett, különleges amerikai egység tagjai elégetik a testeket, majd becsmérlik a tálibokat a falusiak előtt. Az eset az egykori tálib erősség, Kandahár közelében történt, egy Gonbaz nevű faluban. Az SBS nevű csatorna által bemutatott filmet egy szabadúszó újságíró, Stephen Dupont készítette, aki az amerikai hadsereg 173. légiszállítású dandárját kísérte, amikor a felvételek készültek. 

A filmen az is látható, amint két katona angolul olvas fel olyan üzeneteket, amelyeket korábban - állítólag - helyi nyelven olvastak fel a falusiaknak: "Gyáva kutyák vagytok, tálibok. Hagytátok, hogy társaitokat nyugat felé fektessük és elégessük. Annyira be vagytok tojva, hogy le sem mertek jönni, hogy elvigyétek a maradványaikat. Ez is csak azt bizonyítja, hogy azok vagytok, aminek gondoltunk titeket: lányos fiúk" - mondta az egyik katona.

Egy másik pedig ezt olvasta fel: "Tudjuk, kik vagytok. Afganisztáni időtők lassan lejár. Támadtok és elszaladtok, mint az asszonyok. Táliboknak hívjátok magatokat, miközben a muzulmán vallás szégyenei vagytok, és szégyent hoztok családjaitokra. Gyertek elő és harcoljatok férfi módra, és ne bujkáljatok, mint a gyáva kutyák!"

Az iszlám hagyományok szerint az elhunytakat nem szabad elhamvasztani, hanem meg kell őket mosni, imádkozni felettük, fehér lepellel burkolni, és amint lehet, eltemetni a földbe. 

Dupont szerint hiába állítják a katonák, hogy higiéniai okokból égették el a holtakat, a később felolvasott üzenetek azt bizonyítják, hogy tudatosan igyekeztek meggyalázni az iszlám vallású fegyveresek holttesteit. Az újságíró szerint az amerikaiak így akarták felhergelni a tálibokat, hogy rájuk támadjanak, mert más módon nem tudnak a nyomukra bukkanni.

Csütörtökön az afganisztáni egyesített haderők parancsnoka, Jason Kamiya jelentette be, hogy az ügyben az amerikai hadsereg Bűnügyi Vizsgálati Osztálya nyomozást indított. Kamiya szerint ugyanakkor elsősorban azt vizsgálják, történt-e fegyelemsértés, de azt nem, hogy miként bántak az ellenséggel, vagy hogy valóban megsértették-e a helybeliek vallási szokásait.