Bővült az ipari termelés

Az ipari termelés 12,1 százalékkal bővült augusztusban az előző év azonos időszakához viszonyítva. A munkanaphatástól megtisztítva ez az erősödés 6,9 százalék - közölte a Központi Statisztikai Hivatal (KSH) pénteken. 

A termelés volumene az év első nyolc hónapjában 6,7 százalékkal volt magasabb, mint az előző év azonos időszakában. Az előző hónaphoz képest a szezonálisan és munkanaptényezővel is kiigazított ipari termelési index augusztusban 1,5 százalékkal csökkent.

Egy évvel korábban, 2004 augusztusában munkanaphatástól megtisztítva 3,6 százalékkal emelkedett az előző év azonos időszakához képest az ipari termelés,  munkanaptényezővel korrigálva 1,7 százalékkal csökkent az előző hónaphoz viszonyítva. 

Korrekciók nélkül az ipari termelés ebben az évben augusztusban 6,2 százalékkal, az év első nyolc hónapjában 9,2 százalékkal volt magasabb, mint az előző év azonos időszakában.