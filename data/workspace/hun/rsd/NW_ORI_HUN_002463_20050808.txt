Új tulajdonosra lelhet a Parmalat

Hétfőn Székesfehérváron folytatódik a Parmalat Hungária Tejipari Rt. ártárgyalása. A vevőjelölt Alföldi Tej Kft. taggyűlése pénteken 20 millió forintról 520 millió forintra emelte a társaság törzstőkéjét, és elkötelezte magát a további tárgyalások mellett - írja a Napi Gazdaság.

A debreceni székhelyű társaság vezetői a Parmalat Hungária Rt. felszámolójával a cég termelési ingatlanairól, tejfeldolgozáshoz szükséges gépeiről, berendezéseiről, egy üdülőépületről, egy lakóházról, valamint a Pille márkanév használati jogáról folytatnak tárgyalást. 

A vagyonelemek együttes nettó irányárát először 8 miliárd forintra tartották. Az egyedüli pályázó a tejtermelők 60 és az olasz Catone nevű szállító vállalat 40 százalékos tulajdonában álló A-Tej Kft. volt. A sikertelen értékesítési eljárást követően a felszámoló TM-Line Kft. új pályázatot írt ki, a vételárat a korábbi összeg felében állapítva meg. Az új pályázatra két jelentkezés érkezett: egyiküket Somogyi Ferenc felszámolóbiztos érvénytelenítette. A tárgyalásokat a másik pályázóval, az Alföldi Tej Kft-vel kezdte meg. Ezt a vállalatot a felszámoló az ajánlati ár 7-8 százalékos megemelésére kérte. 

Az Alföldi Tej Kft. taggyűlése pénteken felhatalmazta a cég vezetőit arra is, hogy kezdjenek hitelfelvételi tárgyalásokat egy hazai bankkal. Mélykúti Tibor, a cég ügyvezetője úgy nyilatkozott, hogy a Magyar Fejlesztési Banktól felvenni tervezett hitel a Parmalat Hungária Rt. vételárának mintegy 60-70 százalékát fedezné. A fennmaradó összeget a társaság tagjai biztosítanák. Mélykúti nem kívánt nyilatkozni arról, hogy az ajánlati ár kért emelése megtörtént-e. 

Az Alföldi Tej Kft. ma a szegedi Sole Rt. legjelentősebb tejbeszállítója. A társaság 82 tejtermelő gazdaságot és társaságot tömörít, akik főként Bács-Kiskun, Békés, Csongrád és hajdú-Bihar megyében termelnek összesen mintegy 250 millió liter tejet. Az ügyvezető szerint a tejmennyiség ez év végére megkétszereződhet, hiszen számos dunántúli tejtermelő jelezte a vállalathoz való csatlakozási szándékát.

Amennyiben az üzlet létrejönne, akkor Székesfehérváron főleg olasz exportra és a belföldi piacra gyártanának tejet. Mélykúti Tibor kijelentette: a székesfehérvári gyártást nem veszélyeztetik az alföldi termelők. Ugyanis a csatlakozni kívánó dunántúli gazdákkal, illetve egyéb tejipari csoportokkal való együttműködéseik garanciát jelentenek a további működésre - tudósít a hétfői Napi Gazdaság. 