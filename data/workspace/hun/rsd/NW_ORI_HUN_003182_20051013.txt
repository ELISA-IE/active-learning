Iraki hatalomátvételre készül az al-Kaida

Az amerikai hírszerzés olyan levelet fogott el, amit állítólag Oszama bin Laden helyettese küldött az iraki al-Kaida sejt vezetőjének, Abu Muszad az-Zarkavinak. A levél azt foglalja össze, mi az a négy lépés, amelyen keresztül el lehet foglalni Irakot. Ezen kívül, bírálja az-Zarkavit a muszlimok elleni kegyetlen merényletei miatt - írja a Guardian.

Iraki hatalomátvételre készül az al-Kaida - derül ki az amerikai hírszerzés értesüléseiből. A Guardian által idézett jelentés szerint, Oszama bin Laden helyettese küldött egy vázlatot Abu Muszad az-Zarkavinak, az iraki al-Kaida sejt vezetőjének, amely azt foglalja össze, milyen módon lehet elfoglalni Irakot az amerikai csapatok kiűzése után.

A tervet egy 6 ezer szavas, július 9-i keltezésű levélben foglalták össze. A levelet múlt héten fogták el az amerikaiak, de csak most hozták nyilvánosságra. Az amerikai hírszerzés szerint a levél eredeti és jól vázolja az al-Kaida iraki és világméretű stratégiáját.

A terv szerint az amerikaiak kiűzése után, a második lépés az iraki hatalomátvétel felé, egy iszlám emirátus vagy fennhatóság létrehozása, amely az ország lehető legnagyobb területét ellenőrzése alá vonja. A harmadik lépés a dzsihad kiterjesztése a szomszédos államokra, míg végül az Izraellel való összeütközés következhet.

A levélből úgy tűnik, hogy az-Zarkavi és az al-Kaida vezetése között nézeteltérés alakult ki a követendő harci taktikát illetően. Első sorban azért feddi meg a levél az iraki vezetőt, mert muszlimokat is gyilkol, ami elidegeníti az embereket az al-Kaidától, holott - a levél szerint - most az lenne a legfontosabb feladat, hogy minél szélesebbkörű támogatást szerezzenek.

"Nem akarjuk megismételni a tálibok hibáját... Ők semmilyen képviseletet nem adtak az afgánoknak kormányzatukban, úgyhogy az afgánok szembefordultak velük" - írja a levél.