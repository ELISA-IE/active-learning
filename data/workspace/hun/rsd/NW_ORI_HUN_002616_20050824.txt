Még dolgoznak a hétfőn kisiklott vonat kiemelésén

Két nappal azután, hogy az esőzés miatt kisiklott tíz tehervagon Veszprém és Herend között, a MÁV még dolgozik a vagonok kiemelésén és a pálya helyreállításán. Hétfő óta vonatpótló autóbuszok szállítják az utasokat, és nem tud közlekedni két InterCity-járat sem. A vasúti közlekedés leghamarabb a hétvégén indulhat újra a szakaszon. A MÁV a honvédség segítségét is kérte. A károkról még csak becsült adatok vannak.

A Veszprém és Herend közötti vasúti szakaszon folyamatosan dolgoznak a pályatest helyreállításán. Hétfő óta egy nagy teljesítményű vasúti daru beállításával végzi a munkát közel félszáz szakember. Ezen a szakaszon továbbra is autóbuszok szállítják az utasokat - tudatta a MÁV közleményében.

A MÁV a Honvédségtől is segítséget kért: egy harckocsit szállítottak a helyszínre. A felázott talaj miatt ugyanis ezzel a technikával könnyebben eltávolíthatják a kisiklott tehervagonokat. Mindezek után kezdhetik el a 168 méter hosszban megsérült vasúti pálya helyreállítását - olvasható a vasúttársaság szerdai közleményében. 

A közlemény szerint a helyreállítás során mintegy 168 méteren vasúti vágány cseréjét, 350 tonna ágyazati anyag beépítését kell elvégezni, 60 méter hosszban a vasúti töltést is helyre kell állítani, 100 méter hosszban ideiglenes vízelvezető árkot is ki kell alakítani. A vasúti pályán várhatóan csak a hétvégén közlekedhetnek ismét a vonatok. 

Az ideiglenes helyreállítás költsége még nem ismeretes, az árukár várhatóan több millió forintra rúg. Ebben az esetben vis maior esete áll fenn, amire nem vonatkozik a kártérítési kötelezettség. 

A felgyülemlett víz több helyen sebességcsökkentésre kényszeríti a vonatokat. Így például: Kaposvár és Kaposfüred, illetve Kaposvár és Mernye, továbbá Keszthely és Vonyarcvashegy, Hidas-Bonyhád és Bátaszék, valamint Nagykanizsa és Bajsa között kell késésekkel számolni. Taszár és Kaposvár között már szerda reggel óta közlekednek a vonatok, ott az áradás miatt eddig vonatpótló autóbuszok szállították az utasokat - tudatta a MÁV.