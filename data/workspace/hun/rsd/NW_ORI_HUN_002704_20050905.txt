Lakott területre zuhant egy repülőgép Indonéziában

Legkevesebb száznegyven ember vesztette életét abban a légiszerencsétlenségben, amely hétfőn történt az indonéziai Medan városban. Egy utasszállító repülőgép százkilenc utassal és nyolcfőnyi személyzettel a fedélzetén a felszállást követően egy lakónegyedre zuhant.

Legkevesebb száznegyven ember vesztette életét abban a légi szerencsétlenségben, amely hétfőn történt az indonéziai Medan városban, amikor százkilenc utassal és nyolcfőnyi személyzettel a fedélzetén a felszállást követően lakónegyedre zuhant egy repülőgép. Eltérőek az adatok arról, hogy hány utas élte túl a katasztrófát. Egyes források hat emberről, mások kilencről számoltak be. A negyed lakói közül harmincan meghaltak, tucatnyian megsebesültek. Egy állami kórházban 49, egy másik magánkórházban pedig 88 halottat számoltak össze. Az áldozatok között van Észak-Szumátra tartomány kormányzója, Rizal Nurdin, aki az indonéziai elnökkel találkozott volna a fővárosban, Jakartában.A Boeing 737-es személyszállító gép, melyet a Mandala fapados légitársaság üzemeltet, a felszállás után egy perccel zuhant le, és lángba borult. A gép Jakartába tartott. A katasztrófa helyszínén több száz rendőr, helybeli próbálja kimenteni a roncsok közé szorult embereket, de a lángok és a közelben lévő bámészkodók akadályozzák a mentést. A helyzetet súlyosbítja továbbá, hogy a gép roncsait hatalmas, sűrű fekete füst lepi be. A tűzoltók arra összpontosították erőiket, hogy megfékezzék a közel tucatnyi lakóépületben és mintegy tíz gépjárműben keletkezett lángokat.A repülőgép majdnem 25 éves volt, de a 2016-ig tervezték működtetni. Idén júniusban végeztek rajta nagyjavítást. Egyelőre nem tudni, hogy mi okozhatta a katasztrófát.