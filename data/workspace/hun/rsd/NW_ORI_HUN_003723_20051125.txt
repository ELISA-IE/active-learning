Európában is csonkítják a nők nemiszervét

Nem csak az afrikai és közel-keleti országokban, hanem számos európai országban is él a női nemiszerv-csonkítás gyakorlata a bevándorlók körében. Svájcban például minden hetedik nőgyógyász vagy szülésznő találkozott már megcsonkított nőkkel, sőt olyanok is voltak, akiket ilyen beavatkozásra szerettek volna rávenni.

Az UNICEF firenzei kutatóközpontja csütörtökön Kairóban mutatta be jelentését a női nemiszerv-csonkolásról. Az embertelen gyakorlat 28 afrikai és közel-keleti országra jellemzpő, és becslések szerint 130 millió nőt érintett eddig. Évente 3 millió fiatal lányt vetnek alá a fizikai és pszichikai egészségüket komolyan veszélyeztető beavatkozásnak, amely a hagyományok szerint fokozza a lányok szépségét, megóvja a család és a lánygyermek becsületét és növeli annak házassági esélyeit. 

A gyakorlat ugyanakkor nem csak a jelzett országokban, de az onnan származó más országokba - például európai államokba - bevándorló közösségekben is. Svájcban például egy 2004-es felmérés szerint minden hetedik megkérdezett nőgyógyász, vagy szülésznő találkozott olyan nővel, akin korábban ilyen beavatkozást végeztek el. Összesen 208-an közölték, hogy hallottak nemiszerv-megcsonkításról a nyugat-európai országban, hat esetben pedig egyenesen hozzájuk fordultak bevándorlók, hogy végezzék el a csonkítást. 

Svájcban 2000-ben kezdődött a küzdelem az embertelen beavatkozások ellen, miután egy akkori felmérés során a megkérdezett nőgyógyászok és szülésznők 51 százaléka jelezte, hogy találkozott megcsonkított nőkkel. 

Svájcban főleg az ismeretterjesztés tartják fontosnak - 2004/2005-ben sikeres kampányt is folytattak az üggyel kapcsolatban - de emellett idén törvénymódosító javaslatot is benyújtottak a parlament elé, amelyben a nemiszerv-csonkítás határozott tiltását szeretnék elérni. A szociális munkásokat és az egészségügyieknek jelenteniük kell, ha ilyen esetekkel találkoznak, és kölcsönös párbeszédet is kezdeményeznek az érintett bevándorló-közösségek nőtagjaival, illetve vallási vezetőikkel.

Nagy-Britanniában még tavaly szüntettek meg egy törvényi kiskaput, anmelyet kijátszva a bevándorló szülők hazájukba küldték vissza csonkításra lánygyermekeiket. A BBC News szeptemberben ugyanakkor arról adott hírt, hogy hiába a börtönnel való fenyegetés, a gyakorlat titokban folytatódik. Becslések szerint 76 ezer nő él csonka nemiszervvel a szigetországban. 