Még az idén tőzsdére menne a TvNetWork Rt.

A 100 százalékban magyar tulajdonban lévő TvNetWork Rt. árfolyamértéken 400 millió forint értékű nyilvános részvénykibocsátás után a tervek szerint az idei év második-harmadik negyedévében a tőzsdére megy - közölte a társaság vezérigazgató-helyettese, Kabay Tamás.

 

 

 

 

A jelenleg 1,5 milliárd forint jegyzett tőkéjű társaság hamarosan nyilvános részvénytársasággá alakul. Az új kibocsátású részvényeket elsősorban az előfizetőiknek, magán- és intézményi befektetőknek és kockázati tőketársaságoknak szánják - mondta Kabay Tamás.

A nyilvános kibocsátás árfolyamát még nem kívánjuk közölni - mondta Nemes Attila gazdasági igazgató, a cég elnöke. Annyit elmondott, hogy a tőzsdei bevezetést alulértékelt árfolyamon tervezik, hogy legyen tere a növekedésnek.

Márciusában újabb céggel, a TvNetWork Telekommunikációs Szolgáltató Rt.-vel bővül a Tőzsdeképes Cégek Klubja, közölte a társaság bejelentését követően a Budapesti Értéktőzsde vezérigazgatója, Horváth Zsolt. A Budapesti Értéktőzsde kezdeményezésére 2003. március 12-én megalakult a Tőzsdeképes Cégek Klubja. A Klub alapítói a tőzsde mellett olyan vállalatok, amelyek vezetői és tulajdonosai cégük tőzsdei bevezetését komoly alternatívának tekintik.

A Tőzsdeképes Cégek Klubja olyan fórumként működik, amely információval látja el és felkészíti azokat a cégeket, amelyek reális lehetőségként kezelik a tőzsdén keresztüli forrásbevonást, mondta a BÉT vezérigazgatója. A tőzsdei bevezetésre való felkészülés segítésén túl, a BÉT lehetőséget teremt a klubtagoknak, hogy egymással, és a piac többi szereplőjével - kereskedőkkel, elemzőkkel, intézményi befektetőkkel és már tőzsdén levő kibocsátókkal - találkozva információhoz jussanak a börzén való megjelenés előnyeiről és a tőzsdei szereplés gyakorlatáról, mondta Horváth Zsolt.

A tagok közül korábban bemutatkozott a Wallis Csoport, az RTL Klub, a Stollwerck, a Revolution Software, a Plusssz Vitamin Kft., a Syntumex Kft., az FTC Rt., az InterCom Rt., a Karsai Műanyagtechnika Holding Rt. a KFKI Csoport, a Fast Ventures B.V., a Morgan Hill Consulting Rt., a ComGenex Rt., a Hungarocamion Csoport, az Aitia Informatikai Rt., valamint a Duna Elektronika.