Először mondja magyar politikus: Meleg vagyok

Egy csütörtöki tévéműsorban első alkalommal beszél nyilvánosan magyar politikus arról, hogy homoszexuális. Ungár Klára szabad demokrata politikust a szerkesztők keresték meg, és így vállalta el, hogy első legyen.

Ungár Klára, az SZDSZ ügyvivője az első politikus Magyarországon, aki nyilvánosság előtt beszél homoszexualitásáról. A politikust a TV2 Strucc című műsora kereste meg. A szerkesztők egy korábbi, nyílt levelében lévő utalásai alapján hívták meg a műsorba. Ő volt az első politikus, akit megkerestek az adáshoz.

"Nagyon világosan közkinccsé tettem. Egyszerűbb, ha én mondom, hogy homoszexuális vagyok, mint ha nekem mondják mások" - mondta Ungár a Strucc-nak.  A politikus úgy érzi, hogy ha nyíltan beszél magáról, akkor támadhatatlanná válik. "Úgy helyes, ha szól az ember a családjának, a barátainak" - tette hozzá, a csütörtökön adásba kerülő műsorban.

Ungár Klára 2001-ben nyílt levélben fordult Dávid Ibolyához, az MDF elnökéhez és Tarlós István óbudai polgármesterhez, mert elítélték a Sziget Fesztivál meleg tematikájú színpadát.  A levélben egyes szám első személyben írt a homoszexuálisokat ért kirekesztésről, és a levél akkor az Élet és Irodalomban is megjelent.

A TV2 esélyegyenlőségi műsora már novemberi első adásában is foglalkozott a homoszexualitás vállalásával. Akkor annak jártak utána, hogy az iskolákban hogyan fogadják a meleg tanárokat. Politikus Magyarországon még nem vállalta, hogy meleg, de külföldön ez nem ritkaság. Párizs és Berlin polgármestere, illetve a német szabad demokraták elnöke is nyilvánosan vállalta, hogy homoszexuális. Berlin első emberének bejelentése azóta szállóige lett: "Ich bin schwul und das ist gut so" (Meleg vagyok, és ez jól van így). A kijelentés annyira népszerű lett, hogy belevették még a párt honlapjának nevébe is akkor, hirdetésekhez használták fel, sőt még le is védették.

A Strucc megkereste a magyar parlamenti pártokat, hogy megkérdezze, akadálya lehet-e a politikai karriernek a vállalt homoszexualitás. Csupán az SZDSZ-es Gusztos Péter állította, hogy az őszinteségnek politikai haszna lehet. Szerinte egy magyar politikus egy ilyen helyzetből "jobban jönne ki, mint gondoljuk". A szocialista Németh Erika szerint hátrányt okozhat, példaként egy kanadai képviselőt hozott fel, akit nyíltsága után nem választottak meg újra, hiába állt mellé a pártja. Az MDF-es Katona Kálmán szerint nem csak a választók, de a pártok miatt is akadály a nyíltan vállalt homoszexualitás. "Magyarországon még az is akadály lehet, ha valaki kétszer elvált" - mondta Katona azzal kapcsolatban, hogy szerinte lehet-e miniszter nyíltan meleg ember Magyarországon. A Fidesz politikusai nem akartak a kérdésre válaszolni.

Magyarországon a legfontosabb vezetői beosztásban dolgozókat átvilágítják. Az átvilágításkor arra is rákérdeznek, hogy az illetőnek van-e homoszexuális kapcsolata. Ez azért szerepel a kérdőívben, mert ha a válasz igen, akkor a nemzetbiztonsági logika szerint az illető zsarolhatóvá válik. Katona Kálmán szerint ezért már az átvilágítástól megrettenhetnek a homoszexuálisok, ezért esetleg önként mondanak le magasabb hivatal vállalásáról.

Feleségével az oldalán sajtótájékoztatón jelentette be New Jersey demokrata kormányzója tavaly nyáron, hogy homoszexuális kapcsolatban állt egy férfival. James McGreevey egyúttal bejelentette lemondását is. A kétgyermekes családapa halk szavakkal ecsetelte, hogy már gyermekkorában volt egy érzése, ami miatt másnak érezte magát, mint a többiek. "Minden ember életében eljön az az idő, amikor bele kell néznie lelke legmélyébe, és szembe kell néznie az igazsággal... Az én igazságom pedig, hogy meleg amerikai vagyok" - mondta a demokrata politikus.

Legutóbb egy orosz parlamenti képviselő nyilatkozott melegségéről. A műsorban arról is kérdezik majd Ungárt, hogy szerinte Magyarországon miért szemérmesebbek a politikusok még az oroszoknál is, és hogy mit gondol arról, egy politikus népszerűségét befolyásolhatja-e őszintesége.

Ungár Klára 1990-ben a Fidesz, 1994-ben pedig az SZDSZ színeiben szerzett parlamenti mandátumot. Most az SZDSZ ügyvivőjeként a párt egyik legfontosabb vezető testületének a tagja. Tanácsadóként és Nemzeti Autópálya Rt igazgatóságában dolgozik. Elvált, egy 21 éves fia van. 

Az [origo] megkereste Ungár Klárát, aki azonban a TV2-vel kötött szerződése miatt egyelőre nem nyilatkozhat. 