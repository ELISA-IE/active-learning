Félrecímkézett, összetapizott kenyerekre panaszkodnak

Nem tüntetik fel az árat, a földön tárolják, lejár a szavatosságuk, összefogdossák őket fogóeszköz híján - ezek a problémák fordulnak elő a leggyakrabban a kenyereknél és pékáruknál. Az év elején a Fogyasztóvédelmi Főfelügyelőség több mint 200 boltot vetett szigorú ellenőrzés alá. Az üzletek kétharmadát megbüntették valamilyen szabálytalanságért. 

Fogóeszköz híján gyakran szabad kézzel kell a kenyérhez nyúlni, a szavatossági időt jelző címkék rosszak vagy hiányoznak, a földön, rekeszekben tárolják a kenyeret, zsemlét - a boltok több mint 60 százalékában előfordul ezek közül valamilyen szabálytalanság. 2005 elején a Fogyasztóvédelmi Főfelügyelőség 226 boltban végzett ellenőrzést. Megvizsgálták a kenyereket, kifliket, zsemléket és más pékárukat a helyszínen és laboratóriumokban is. A fogyasztóvédők szerint nem sokkal lett jobb a helyzet, mint a korábbi ellenőrzésekkor.

A vizsgálat során a 226-ból 144 boltban adódtak problémák, és majdnem minden ilyen helyen bírságot is kiszabtak. Majdnem 600 ezer forintnyi termék további forgalmazását feltételhez kötötték. Egy üzlet bezárását - a felügyelőség javaslatára - a helyi jegyző el is rendelte, mivel a szabálytalanságok olyan mértékben fordultak elő. Az ellenőrök minden típusú üzletben vizsgálódtak, így a hiper- és szupermarketek, a kisebb boltok, a pékáruszakboltok, a mozgóboltok is szerepeltek a listán - derül ki a Fogyasztóvédelmi Főfelügyelőség közleményéből. 

Az ellenőrök több helyen nem találtak megfelelő fogóeszközt, amelyek alkalmazása kötelező lenne, ha nincsenek előre becsomagolva a pékáruk. A tulajdonosok állítása szerint rendszeresen ellopják a fogókat. Több ízben ezt úgy oldották meg, hogy egy figyelmeztető táblán kérték a fogyasztót a műanyag zacskók fogóként való használatára. 

Az ellenőrzés során sok helyen a kenyereket, kifliket, zsemléket rekeszekben, a földön tárolták. Egy mezőtúri áruházban az akciós kenyereket úgy árusították, hogy azok műanyag rekeszekben voltak egymásra helyezve, a legalsó műanyag ládát közvetlenül a bolti járólapon tárolták.

A fogyasztót segítő egységárakat a boltok csaknem 20 százalékában nem tüntették fel. Gyakori az is, hogy az ártáblákat nem jól látható helyen függesztik fel, vagy túlságosan kis betűkkel írják. Egy komáromi üzletben az önkiszolgálóban kirakott 24-féle péksüteményből csupán 8-nak írták ki az eladási árát úgy, hogy lehetetlen volt beazonosítani őket, ráadásul nagyon messzire tették a táblát. A céget 80 ezer forint fogyasztóvédelmi bírsággal sújtották - áll a felügyelőség közleményében.

A lejárt vagy lejáró szavatosság jelenti a legnagyobb problémát a gyorsan romló pékáruknál. 488 ezer forint értékű árut kellett kivonni a forgalomból azért, mert már nem volt fogyasztásra alkalmas. A pékárukat ugyanis csak a gyártás napján lehet forgalmazni, ezért azokon nincs a lejárati időre utaló címke. Vannak olyan kenyerek is, melyek minősége csak a készítés napján megfelelő.

A nem csomagolt kenyerek esetében a címkén a kenyér megnevezését, a nettó mennyiséget, a gyártó nevét és címét, valamint a minőségmegőrzési időt kell szerepeltetni. Sok esetben azonban nem a címkék tartalmával, hanem annak teljes hiányával voltak problémák, ami súlyos szabálysértésnek számít, hiszen a fogyasztó a címke hiányában nem tud tájékozódni.