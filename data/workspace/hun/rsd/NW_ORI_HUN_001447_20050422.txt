Elfoglalták a biciklisek Budapestet 2.0

Karneváli hangulatban tekerte végig a második Critical Mass felvonulást Budapesten tízezer biciklis. A több mint két órás demonstráció eufórikus biciklirázásban ért véget a Felvonulási téren. Az autósok többsége megértően tűrte a végeláthatatlan biciklioszlop okozta fennakadásokat. A szervezők ősszel ismételni szeretnének.

Nyolc-tízezer biciklis foglalta el Budapest útjait péntek este. A kerékpárosok a második budapesti Critical Mass (kritikus tömeg) felvonulás keretében követeltek több kerékpárutat, jobb közlekedést a fővárosban, szigorúan politikamentes tüntetésen.

A tömeg a Hősök teréről indult, este hat órakor. Már a téren is több ezer biciklis gyűlt össze, a többiek később csatlakoztak. A kezdeti torlódások után mindenki felvette a lassú tempót: gyalog is könnyű lett volna lépést tartani. Ezt követően a Rottenbiller utca, és a Rákóczi út következett: itt mutatkozott meg a tömeg nagysága igazán: a biciklisoszlop eleje már az Astoriánál járt, amikor a vége még csak a Kodály köröndnél tartott. 

A biciklisek az Erzsébet hídon keltek át Budára, a Moszkva téren át a Margit hídon jutottak vissza pestre. Az egyik főszervező, Kürti Gábor szerint ez volt létszámban a csúcspont: hídtól hídig ért a biciklismenet, körülbelül tízezren tekertek együtt. A Nyugati pályaudvar - Oktogon - Hősök tere - Felvonulási tér útvonallal zárult a felvonulás.

A társaság ha lehet, még vegyesebb volt, mint a tavaly ősszel megtartott első Critical Mass felvonuláson. Többen voltak olyanok, akik egyébként nem ülnének biciklire. Sokan komolyan készültek a felvonulásra. A legnagyobb sikert talán a tandembiciklikre aggatott dobzenekar aratta - ők az egész felvonulás alatt adták a ritmust a kerekeseknek. Megállásoknál a tömeg kiabálni, hullámzani kezdett, többen a fejük fölött rázták biciklijeiket - ez a Critical Mass mozgalom emblémája.

Voltak profi futárok, különleges épített gépekkel. Egész családok kaptak biciklire: a kicsiket gyerekülésen vitték tüntetni a szüleik. Akrobatikus BMX-esek, áramvonalas országúti sportemberek, és egyszerű biciklisek, akik csak több bicikliútra és tisztább levegőre vágynak.

A rendezvényt a rendőrség biztosította, okulva a tavalyi tapasztalatokból, idén a menet idejére lezárták a tömeg útját keresztező utakat, így a felvonulás nem szakadt darabokra. A rendezők narancssárga pólós önkéntesek segítségével biztosították a menetet. Kürti Gábor szerint jócskán alábecsülték a résztvevők számát: százötven önkéntest toboroztak, pedig háromszázra lett volna szükség.

Az autósok többsége megadással tűrte, hogy hujjogó-füttyögő-csengető-doboló biciklisek blokkolják Budapest közlekedését. Volt ugyan néhány dudálás, néhányan belehajtottak a tömegbe - hogy aztán ott is ragadjanak - de a többség leállított motorral, nyitott ajtókkal várt húsz-harminc percet, amíg a biciklismenet elhalad. A várakozó turistabuszok utasai lelkesen integetve üdvözölték a kerekezőket.

A gyalogosok többsége nem tudott a készülő eseményről, de mosolyogva nézték az elhaladó biciklistömeget - igaz a bringások miatt sokan hosszan kellett várjanak a zebránál. Sokan ablakból, erkélyről nézték végig a felvonulókat. Egy család az Attila úton a Queen Bicycle című számát játszotta le a kerekezőknek.

A Hősök terére érkezve többen győzelmi csoportképre gyűltek össze - természetesen fej fölött tartott biciklivel. A felvonulás a Felvonulási téren ért véget. A narancssárga pólós szervezők a Regnum Marianum kereszttől megafonnal intéztek lényegre törő beszédet a tömeghez: "Köszönjük, hogy eljöttetek! És biciklizzetek!" A tömeg fej fölött rázott biciklivel és vidám üvöltéssel válaszolt.

A felvonulás szervezői elmondták: szeptember 22-én, a Nemzetközi Autómentes Napon szeretnék megismételni a Critical Masst. A követeléseket Kürti Gábor foglalta össze az [origo]-nak: "Nem akarunk minden áron tüntetni. Bicikliutakat szeretnénk. Nem magunknak - mi profi városi bringások vagyunk - hanem a kicsiknek, gyerekeknek, családoknak. És nagyon szeretnénk, ha végre lenne egy autómentes nap Magyarországon."

Szabó Gergely