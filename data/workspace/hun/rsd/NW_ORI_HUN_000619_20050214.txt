Megvannak a cunami-baba valódi szülei

Ahhoz a házaspárhoz kerülhet a "81-es babaként" elhíresült, a szökőár után a romok között talált Srí Lanka-i kisbaba, akik korábban megpróbálták ellopni őt a kórházból. A szülők valódiságát DNS-tesztekkel állapították meg. A gyermek, akiért nyolc másik házaspár is jelentkezett, szerdán kerülhet vissza igazi szüleihez.

A DNS-tesztek is megerősítették, hogy azé a Srí Lanka-i házaspáré a cunami-bébi, akik korábban is váltig állították, hogy az ő gyermekük a "81-es babaként" is emlegetett csecsemő, akit a december 26-i pusztító szökőár után találtak a romok között. Erről a szigetország keleti részében fekvő Kalmunai bíróságán számoltak be hétfőn. 

A szökőár okozta szenvedés szimbólumává vált kisfiúért összesen kilenc olyan család jelentkezett, akik elvesztették gyermeküket a katasztrófában. A bíróság úgy döntött, hogy a baba sorsáról a DNS-tesztek ismeretében határoz. Ezek azt mutatták, hogy a baba örökítőanyaga Murugupillai és Dzsenita Dzsejaradzsa DNS-ével egyező. Ez a házaspár saját négy hónapos fiát, Abhilasát vélte felfedezni a gyermekben. 

"Nagyon boldog vagyok, és köszönöm istennek, hogy visszaadta gyermekemet" - mondta az AP-nek az édesapa. A házaspár mindenét elvesztette a katasztrófában, és most egy Kalmunai közelében fekvő táborban él. Február elején ráadásul rövid időre le is tartóztatták őket, miután megpróbálták ellopni a kórházból a kicsit. Végül váltságdíj ellenében engedték őket szabadlábra. A gyermek elhelyezésért egyedül ők indítottak peres eljárást. A család szerdán egyesülhet ismét.

 A "81-es baba" onnan kapta ezt az elnevezést, hogy ő volt a 81., akit bevittek a város kórházába a katasztrófa után. A szökőárban megközelítőleg 300 ezer ember veszett oda a dél-ázsiai térségben. Srí Lankán közel 31 ezren haltak meg. A szigetországban a becslések szerint az áldozatok 40 százaléka kiskorú volt, és körülbelül ezer gyerek vált árvává.