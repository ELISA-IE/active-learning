Kína és az EU újra a textilről tárgyal

Brüsszel a tárgyalások felújítását kezdeményezi Kínával a textil-kvóta vitában, amely az ázsiai ország ruházati termékeinek európai raktárakban és kikötőkben való felhalmozódása nyomán állt elő.

Az Európai Unió tisztviselői szerdán Kínába repülnek, hogy megoldást találjanak a vitára, ami a gyártók és kereskedők közötti érdekkülönbség miatt pattant ki. Körülbelül 75 millió ruházati cikket -például pólókat és melltartókat - tartottak vissza az unió kikötőiben, miután Kína túlszárnyalta az importkvótákat. A termékeket megrendelő kereskedők természetesen azok beengedését szorgalmazták.

Az európai ruhagyártók a fennálló kvóta-szabályok szigorú végrehajtására szólítottak föl, mivel szerintük az olcsó kínai import súlyosan fenyegeti megélhetésüket. 

Kína tízből hat kategóriában megszegte a ruházati import-kvótákat, melyeket egy júniusi megállapodás rögzített. Ezen korlátozások miatt hozzávetőlegesen 59 millió Kínából hajón behozott pulóvert és 17 millió nadrágot nem tudtak értékesíteni a piacon az európai kereskedők, akik a termékeket megrendelték.

Brüsszel korábban jelezte, hogy az uralkodó patthelyzet feloldásának érdekében hajlandó lenne rendezni a júniusi megállapodás feltételeit. 

Ennek következtében bizonyos jövő évi ruházati kvótákat előre hozhatnak, illetve egyes termékekre vonatkozó korlátozásokon enyhítenének. Az európai kereskedők aggodalmukat fejezték ki, hogy a megbeszélés után ezen a télen polcaik üresen maradhatnak.

Mindemellett Brüsszelre több tagállama felől nyomás nehezedik, hogy szabjon szigorú feltételeket Kínának. A nagy belföldi textiliparral rendelkező országok mint Franciaország vagy Olaszország amiatt aggódnak, hogy az olcsó import fenyegeti a munkahelyeket is.