Cáfolta a BAA-kötődést a CA IB Rt.

Cáfolta a CA IB Alapkezelő Rt, hogy a BAA-nak dolgozna. Az [origo] kedden számolt be arról, hogy a Budapest Airport-kérő brit BAA-nak a HVB-csoporton keresztül köze lehet Ferihegy tőzsdére viteli ajánlatához.

Cáfolta a CA IB Befektetési Alapkezelő Rt, hogy a BAA-val dolgozna. Vízkeleti Sándor az alapkezelő vezérigazgatója az [origo]-nak elmondta: alapkezelőként nem foglalkozhatnak tranzakciós tanácsadással, ezért nincs kapcsolat köztük és a BAA között. A CA IB Alapkezelő Rt. az osztrák Capital Investment GMBH tulajdona, amely a HVB csoport tagja.

A Budapest Airport Rt. tőzsdei bevezetését Szalay-Berzeviczy Attila a BÉT elnöke szorgalmazta. A tőzsdeelnök hétfőn nyílt levélben fordult javaslatával Gyurcsány Ferenc miniszterelnökhöz.

Mike Clasper, a BAA vezérigazgatója még májusban úgy nyilatkozott, hogy szeretné megszerezni a Budapest Airport 50 százalékát, és nem ellenezne egy nyilvános tőzsdei bevezetést - tudósít a Bloomberg hírügynökség.