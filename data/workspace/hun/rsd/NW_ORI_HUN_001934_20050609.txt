Textiltárgyalásokat kezd az EU-val Kína

Pénteken textiltárgyalásokat kezd Kínával az Európai Unió kereskedelmi biztosa. Amióta Kína korlátozás nélkül szállíthat textilárut, az EU és az USA igyekszik gátat szabni a textiláradatnak. Nem csak a textiliparral van gond: csütörtökön az EU bejelentette, hogy a korlátozások eltörlése után 700 százalékkal nőtt a kínai cipőimport.

Textiltárgyalásokat kezd Sanghajban pénteken az Európai Unió kereskedelmi biztosa. Peter Mandelson Bo Silajjal, a kínai kereskedelmi miniszterrel keres majd megoldást a kínai textiláradat okozta problémára. Mandelson most azt szeretné elérni, hogy Kína korlátozza a pólók és a lenfonál exportnövekedését évi 7,5 százalékra. 

Bo szerint a textilvita a legjobb próbája annak, hogy valóban komolyan gondolják-e a fejlett országok a szabadkereskedelmet. Kína álláspontja az, hogy az EU-nak és az USA-nak a mostaninál meggyőzőbb bizonyítékokkal kell szolgálnia arról, hogy a kínai textilimport tönkre teszi a hazai textilipart. Bo ugyanakkor azzal fenyegetőzött, hogy ha az Unió korlátozó intézkedéseket vezet be, Kína lezárja piacait az EU agrártermékei előtt.

Amióta az éve elején feloldották a kínai textilárut sújtó kereskedelmi korlátozásokat, többszörösére növekedett a textilexport, ami hatalmas veszteségeket okoz az EU és az USA textiliparának. 

Az USA korlátozó intézkedések bevezetésével igyekszik gátat szabni a textiláradatnak, az EU hasonló lépésekkel fenyegetőzik, amennyiben a hónap végéig nem sikerül megegyezésre jutni Kínával. A kelet ázsiai ország ugyanakkor a Világkereskedelmi Szervezet (WTO) szabályainak megsértésével vádolja az EU-t és Amerikát a korlátozások miatt.

Nem csak a textilkereskedelemmel okoz gondokat Kína az EU-ban. Az Unió egy friss kimutatásából kiderült, hogy a kínai cipőimport 700 százalékkal nőtt, amióta megszűntek a beszállítási korlátozások. További hét termékcsoport esetében még nem zárultak el a vizsgálatok.