Hűséggel küzdene az AIDS ellen a pápa

XVI. Benedek pápa szerint az önmegtartóztatás és a hűség hatékonyabban véd a HIV-vírus terjedése ellen, mint a gumi óvszer. Csak az egyház tanításai bizonyultak hatékonynak a kegyetlen kór ellen - idézi a pápa Vatikánba látogató afrikai püspököknek tartott beszédét a BBC News.

A közel 40 millió HIV-fertőzött 60 százaléka Afrikában él. Dél-Afrikában a felmérések szerint minden nap 600-1000 AIDS-fertőzött veszti életét. XVI. Benedek pápa a Vatikánba látogató afrikai püspököknek tartott beszédében kijelentette: igazán hatékony védelmet csak az önmegtartóztatás és a hűség nyújt a kegyetlen kórral szemben.

XVI. Benedek szerint bebizonyosodott, hogy a gumi óvszerek helyett az egyház tanításai védenek kellőképpen a HIV-vírus terjedése ellen - idézi a pápát a BBC News. Az áprilisban pápává választott XVI. Benedeknek ez volt az első megnyilatkozása az AIDS-szel kapcsolatban.

XVI. Benedek ezzel elődje, II. János Pál elképzeléseit viszi tovább. II. János Pál év elején jelentette ki, hogy az óvszer helyett az önmegtartóztatás és a házastársi hűség a legjobb módszer az AIDS terjedésének feltartóztatására.