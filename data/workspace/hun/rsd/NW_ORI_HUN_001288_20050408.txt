Rendőrök vihetik apjához a bántalmazott fiút

Csütörtökön kapta meg az apja miatt öngyilkossággal fenyegetőző kisfiú családja azt a határozatot, amiben kimondják, hogy rendőrök lépnek közbe, ha a család májusig nem viszi Németországban élő apjához a súlyosan sérült gyereket. A tízéves kisfiú öngyilkossággal fenyegetőzik, ha vissza kell mennie apjához, aki korábban rendszeresen bántalmazta, nadrágszíjjal verte és leforrázta.

Ha május negyedikéig családja nem küldi vissza Németországba, az apjához a tízéves Sebestyént, az erről szóló bírósági határozatot a rendőrség fogja végrehajtani - derül ki abból az értesítőből, amit tegnap vett kézhez a kisfiú családja. Sebestyén korábban több alkalommal öngyilkossággal fenyegetőzött, ha vissza kell mennie apjához, aki rendszeresen bántalmazta őt. 

"A határozatban, mint egy nemzetközi elfogató parancsban, elrendelik a rendőrségi végrehajtást. Kérjük az ország összes rendőrét, hogy tagadja meg ennek az ítéletnek a végrehajtását" - fogalmazott Morvai Krisztina büntetőjogász, a Női- és Gyermekjogi Központ képviselője. "Már nem is az apa jelent veszélyt a gyerekre, hanem a hatóságok, akik nem veszik figyelembe a gyermekjogokat" - tette hozzá. 

Sebestyén és öccse egy éve érkezett Magyarországra anyjával, aki ekkor sérüléseket fedezett fel a testén. Az orvosok megállapították, hogy a nyomok súlyos és rendszeres bántalmazásra utalnak. Sebestyén szavaiból kiderült, hogy az apja rendszeresen köcsögnek szólította, katonai nadrágszíjjal verte, és leforrázta. 

A kisfiú a bíróság folyosóján Morvai szerint sírva könyörgött, hogy hallgassák meg, de nem engedték be a tárgyalásra. A határozat szerint a kisfiút vissza kell küldeni gondviselőjéhez, az apjához, akitől jogtalanul tartja távol az anya. A gyermek újraelhelyezéséről a német bíróságoknak kell dönteniük, de addig az apánál kell tartózkodnia. 

"Nagyon sokat rontottak már a kisfiú állapotán" - mondta az [origo]-nak Lénárt Borbála pszichológus. Sebestyén korábban többször mondta pszichiáterének, ha elviszik anyjától és nagymamájától, "a Marosba fog ugrani és meg fog halni". Lénárt Borbála szerint azóta is tartja az álláspontját. 

Sebestyén az anyja vallomása szerint az apjához való visszatérés ellen "minden eszközzel tiltakozott, agresszív megnyilvánulásai voltak önmagával és testvérével szemben is, őrjöngött, kést fogott magára, a fejét a falba verdeste. Azóta is folyamatos pszichiátriai gondozásra szorul." 

A kisfiút a nemzetközi jog szerint csak akkor nem kell visszavinni gondviselőjéhez, ha fennáll a testi vagy lelki sérülés veszélye, illetve ha a gyermek ellenzi a visszavitelt. Morvai Krisztina szerint mindkét eset fennáll. A bíróság nem találta megalapozottnak az erre utaló állításokat.

"A bíróságnak nem feladata, hogy a gyerek elhelyezéséről állást foglaljon. Az apa felől fenyegetettség, bántalmazás nem állapítható meg" - mondta Szebeni László, a Fővárosi Bíróság elnökhelyettese. Szebeni elmondta: a kisfiút igazságügyi szakértő vizsgálta meg, e szerint a gyermek pszichológiai problémái nem az apához köthetők, hanem a szülők közötti viszályhoz. Bebizonyosodott az is, hogy a gyerek korábbi sérüléseit úgy szerezte, hogy leesett a lépcsőn, és huszonegy lépcsőfokot zuhant - tette hozzá. A bírósági döntés ellen korábban hiába fellebbeztek, és a perújítási kérelmet is elutasították. 