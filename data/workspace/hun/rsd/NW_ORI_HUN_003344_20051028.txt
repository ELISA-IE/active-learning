Egy helyen az ország legelvetemültebb gyilkosai

A Szegedi Börtön és Fegyházban pénteken adták át a tényleges életfogytiglani szabadságvesztésre ítélteknek kialakított speciális zárkákat, ami egyfajta börtön a börtönben. A legveszélyesebb rabokra külön erre a célra kiképzett csapat vigyáz majd, akik be is vásárolnak, vagy könyvet is kölcsönöznek nekik. Ha a fegyenceknek, köztük Kaiser Edének, a balástyai rémnek, vagy az oktogoni lövöldözőnek jó a magatartása, ping-pongozhatnak, csocsózhatnak, sőt, akár főzhetnek is.

A Szegedi Börtön és Fegyházban hivatalosan pénteken adták át a tényleges életfogytiglani szabadságvesztésre elítélteknek kialakított speciális zárkákat, melyeket a Csillag Börtön egyik szárnyának negyedik emeletén hoztak létre. A magyar bíróságok eddig tizenhárom sorozat- és rablógyilkost ítéltek tényleges életfogytig tartó fegyházbüntetésre. Az már biztos, hogy közülük kilencen soha nem kerülhetnek szabadlábra. Ők összesen harminc embert öltek meg. Legutóbb Kaiser Ede, a móri mészárlás egyik elkövetője kapott ilyen büntetést. Őt is a Csillag új szárnyában helyezik majd el.

"Börtön a börtönben" - fogalmazott Csapó Jószef dandártábornok, a szegedi bv-intézet parancsnoka. A tábornok elmondta, hogy ez a szárny nem keményebb, vagy szigorúbb, mint a börtön többi része, a lényeg az elkülönítésben van. Elsősorban a tényleges életfogytiglanra ítéltek kerülnek ide, de nem csak ők. "Mi úgy hívjuk, hogy a hosszú időre elítéltek speciális körlete, de mondhatnám azt is, hogy a legproblémásabb rabok helye". Az azonban, hogy ki mennyire problémás eset, és mennyi időtt kell a börtönben töltenie, összefügg. Minél több időt tölt ugyanis valaki bezárva, annál több úgynevezett börtönártalom rakódik rá, vagyis annál több gond van vele. 

Ping-pong, csocsó, számítógépes játékok és főzés

A körlet speciális rend szerint, külön erre a célra kiképzett csapattal működik. A tizenöt fős csapatba sokszoros volt a túljelentkezés, mert az őröknek vonzó volt a veszélyesebb feladatért járó magasabb fizetés. Csapó József szerint a kiválasztott őrök "szakmájuk élharcosai". Ők hetente személy szerint értékelik az elítélteket, akiknek ettől az értékeléstől függ a következő heti programjuk. Ha jó volt a magatartásuk, ping-pongozhatnak, csocsózhatnak, játszhatnak számítógépes játékokat, sőt, akár főzhetnek is. A dandártábornok szerint ezekkel még a tényleges életfogytiglani büntetésüket töltőkre is lehet hatni.

"A cél, hogy be tudják rendezni az itteni életüket" - mondja a tábornok. Az ébresztő itt is, akár a börtön többi részében, reggel hatkor van. A rabok hattól kettőig dolgoznak, kettőtől háromig ebédelnek, fürdenek, háromtól hatig pedig a dandártábornok által nyüzsinek nevezett időszak következik. Ilyenkor mehetnek könyvtárba, iskolába, ilyenkor van a csomagosztás, újságolvasás ideje. A speciális körletben ez egy kicsit másképp zajlik, itt a börtönőrök vásárolnak be, vagy hoznak könyvet a könyvtárból a raboknak. Csapó József szerint a saját tévé vagy a számítógép nem luxus. "Vannak, akiknek harminc-negyven évet, vagy az egész életüket kell leélniük itt. A biztonság és a problémamentesség a legfontosabb" - állítja.

Nem szeretik a híres rabokat

A speciális szárnyban sok híres rab kap helyet. Kaiser Edén kívül itt helyezik el a balástyai rémként elhíresült sorozatgyilkost, Szabó Zoltánt, aki öt nőt ölt meg, majd áldozatait elásta. Ide kerül Bódi Zsolt is, aki egy oktogoni gyorsétteremben lőtt rá négy férfira, akik közül ketten belehaltak a támadásba. Itt fog élni Nemeskéri Gusztáv, aki négy ember ölt meg, egy argentin ismerősét, az elektromos művek egyik díjbeszedőjét, egy postást, és a féltestvérét. Csapó József tapasztalatai szerint a többi rab nem kedveli a média által felkapott rabtársakat, ezért is praktikus, hogy külön szárnyban helyezik el őket. Itt egy- és kétszemélyes zárkák vannak, azt azonban nagyon meggondolják majd, hogy kiket zárnak össze.

Matalin Dóra