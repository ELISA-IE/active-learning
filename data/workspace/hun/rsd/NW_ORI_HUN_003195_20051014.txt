Harmadával tovább kell autózni a dugók miatt

Még november közepére is maradnak nagy budapesti útfelújítások, amelyek hétköznaponként megbénítják a közlekedést a főváros több fontos területén. A zöldek szerint feleennyi idő is elég lenne az átalakításokra, így kímélni lehetne az autósok idegeit és a pestiek tüdejét. 2005-ben tízmilliárdba kerülnek a munkák, nyolcvan kilométernyi út újul meg. Az [origo] összegyűjtötte az idén még hátralévő útfelújításokat és azokat a helyeket, ahol a legnagyobbak a dugók reggelenként.

Egy átlagos ősznél sokkal rosszabb a budapesti közlekedés az idén, a menetidő mindenütt körülbelül harminc százalékkal megnőtt - tudta meg az [origo] a 6x6 taxitásaság diszpécserétől, Tóth Pétertől. A taxisok szerint a forgalmat legjobban a Szentendrei úti, a XII. kerületi Csaba utcai és Városmajor utcai munkák zavarják meg. "A Szentendrei úton a Mozaik út után, Békásmegyer felé csak egy sáv járható, a Csaba utcánál aszfaltoznak" - mondta a diszpécser. "A Városmajor utcán végig irgalmatlan káosz van, teljesen felmarták az aszfaltot, és csak buckákon át lehet közlekedni" - tette hozzá. 

A II. kerületi Nagybányai úton is rengeteg gödör van, és a XI. kerületi Budafoki út sokszor járhatatlan a belváros felé vezető irányban - tudtuk meg a taxisoktól. Ezenkívül nagy problémát okoz a hosszú szakaszon lezárt 70-es út a reggeli és délutáni csúcsidőben. Emiatt az elkerülő utak is nagyon lelassulnak. "A városligeti Millenniumi híd régóta tartó felújítása miatt csak az Ajtósi Dürer sor vagy a Városliget felé lehet kerülni, ez is nagy dugókat okoz" - közölte Tóth Péter.

A 70-es út felújítása novemberig húzódik, a tervek szerint részben 15-én, részben 19-én fejezik be a munkákat, és ez véget vet majd a lezárásnak is. A Millenniumi hidat szintén november 15-én fejezik be. A Városmajor utcai átalakítások november 5-én zárulnak le, a Budafoki út pedig a tervek szerint 15-ére készül el. Ezenkívül november 7-én zárul le a Szentmihályi úti felüljáró felújítása. A Szentendrei utat október 31-én adják vissza teljesen az autósoknak.

A XI. kerületi Budaörsi úti felüljáró június óta tartó javítása október 23-án zárul le. Október végéig befejezik a Bajcsy-Zsilinszky út Nyugati pályaudvar és a Deák tér közötti felújítását és a Grassalkovich utat. Jövő szerdáig várhatóan elkészül a Nagykőrösi úti, Batthyány utcai felüljáró és a Közvágóhíd utca is.

Háromszor annyi a kipufogógáz

A Zöld Demokraták Szövetsége pénteken az egyik legjárhatatlanabb út, az egy-egy sávra szűkített Budafoki út mellett tartott demonstrációt. A zöldek jónak tartják, hogy a főváros átfogó felújításokba kezdett, de szerintük jobb szervezéssel a felére csökkenthetnék a munkák idejét. Ezzel kímélni lehetne az autósok és a környéken lakók idegeit és tüdejét - mondják.

Erdei Csaba, a Zöld Demokraták ügyvivője az [origo]-nak elmondta: a hosszú ideig tartó munkálatok alatt jóval több a kár. "A terület környezeti terhelése a dugóban álló autók károsanyag-kibocsátása miatt háromszorosára nő, ami nagyban hozzájárul az egyre több légúti megbetegedéshez" - fogalmazott Erdei. Szerintük - bár tisztában vannak vele, hogy ez drágább megoldás - az útfelújításoknak nem kellene szünetelniük a hétvégén, hasznos lenne a két műszakos, éjszakai műszakos megoldás.

Kisebb változtatásokkal Erdei szerint a dugók kialakulásának esélyét is lehet csökkenteni. "Ha a javításokat jelző táblákat előbb tennék ki, kevésbé lenne torlódás az elkerülő utakon. Kijelölhetnének ideiglenes parkolóhelyeket, hogy az autósok tömegközlekedéssel mehessenek tovább" - mondta Erdei, aki szerint erre lenne igény, hiszen "nagy dugóban egy órát sodródni senkinek sem jó".

Azt ígérik, télig minden elkészül

Lakos Imre, a fővárosi városüzemeltetési bizottság elnöke szerint a Zöld Demokraták ötletei nem újak, de ez "ízig-vérig szakmai kérdés, és nem politikai". "Egy biztos, az idei felújítások során nagyon sok forgalomszervezési, ütemezési tapasztalatot és gyakorlatot szereztünk. Jövőre már még jobban meg tudjuk majd szervezni a munkákat" - mondta Lakos az [origo]-nak. A zöldek hétvégi és éjszakai munkáról szóló ötletére úgy reagált, hogy elvileg lehetséges az ilyesmi, de vannak korlátai. Példaként az éjszakai zajkorlátozást említette. 

2005-ben összesen nyolcvan kilométer utat újítanak fel Budapesten, a tervek szerint még a tél beállta előtt, november 19-éig. Lakos szerint egyelőre úgy fest, határidőre elkészülnek az utak. A 80 kilométerből 48-at a főváros, 32-t pedig a kerületek végeznek el. Az összköltség tízmilliárdos nagyságrendű.

A fővárosban a következő két évben is folytatódnak az útfelújítások a Podmaniczky-terv keretében: mindegyik évben csaknem 100 kilométernyi szakaszt tesznek rendbe. 2006 áprilisa és májusa között 14 kerületben 36 utat fognak felújítani. A jövő évi első ütem ötmilliárd forintba kerül, és kétmilliárd forint állami támogatásra pályáznak. 2006 áprilisa-májusa során felújítják például a Bem rakpartot, a Lánchidat, a Nánási utat, a Váci utat, a pesti alsó rakpartot, a Gyáli utat, a Soroksári utat, a Budaörsi utat, a Pesti utat, az M3 bevezető szakaszát és a Nagytétényi út néhány szakaszát is.