Hallgatnak fizetésükről az állami vezetők

Hallgatott fizetése pontos összegéről sok állami vezető, bár elvileg nyilvános adat lenne, mennyi pénzt kapnak munkájukért. Az [origo] 27 vezetőt keresett meg azzal a kérdéssel, hogy mennyi a havi bruttó munkabére. Közülük tizenketten nem válaszoltak a kérdésre. Konkrét összeget mindössze tíz esetben tudtunk meg. A válaszolók közül a legkevesebbet az adóhatóság elnöke keres, bruttó 880 ezret.

A Miniszterelnöki Hivatal által az [origo]-hoz eljuttatott nem hivatalos protokoll-lista szerint jelenleg 339 állami vezető irányítja az országot. Az öt legfőbb közjogi méltóság - köztársasági elnök, miniszterelnök, házelnök, az Alkotmánybíróság elnöke és a Legfelsőbb Bíróság elnöke - mellett 17 miniszter, 23 miniszteri jogállású vagy miniszteri juttatásokra jogosult vezető van. Emellett összesen 103 államititkárt és államtitkári jogállású vezetőt tart az ország.

Közülük összesen huszonhét állami felsővezető hivatalát kerestük meg kedden telefonon vagy e-mailben, azzal a kérdéssel: mennyi a havi bruttó fizetése az intézmény első emberének. A miniszterelnök, a miniszterek, a legfőbb ügyész, az Állami Számvevőszék elnöke, a jegybank elnöke, az ORTT-elnök, az országos rendőrfőkapitány, a határőrség illetve a vám-és pénzügyőrség parancsnoka, az Országos Egészségbiztosítási Pénztár főigazgatója és az adóhatóság elnöke havi bruttó fizetésére voltunk kíváncsiak.

Annak ellenére, hogy a közpénzből fizetett vezetők juttatásai nyilvánosak, mindösze 14 válasz érkezett cikkünk megjelenéséig, a többiek péntekig nem reagáltak kérdésünkre. Hétfőn azonban az adóhatóságtól is kaptunk választ. A válaszolók közül összesen 10-en közöltek konkrét számot, a többi hivatal pedig számok helyett csak azokat a jogszabályokat idézte, amelyek alapján elvileg kiszámolható a vezetői fizetés.

A konkrét választ adók között van Gyurcsány Ferenc miniszterelnök, ő bruttó 1 365 000 forintot kap, de a kormányszóvivői iroda tájékoztatása szerint nem veszi fel a fizetését, hanem jótékony célra fordítja a pénzt. Ugyanennyi a fizetése a többi legfőbb közjogi méltóságnak is, így Mádl Ferenc köztársasági elnök, Szili Katalin házelnök, Holló András, az Alkotmánybíróság elnöke és Lomnici Zoltán, a Legfelsőbb Bíróság elnöke is ennyit kap a tisztségéért, de emellett lehet más keresetük is.

A miniszterek hivatalos fizetése idén bruttó 1 173 900 forint. Ennél azonban néhányan ténylegesen több pénzt kapnak. Magyar Bálint - a minisztérium válasza szerint - idén várhatóan bruttó 15 260 700 forintot keres, ez havi átlagban 1 271 725 forint. Göncz Kinga szociális miniszter havi 1 173 900 forintot kap, de emellett jár neki étkezési hozzájárulás, ruhapénz és üdülési támogatás is. Kóka János gazdasági miniszternek az alapfizetése mellé szintén jár még 8000 forint étkezési hozzájárulás. Rácz Jenő egészségügyi és Somogyi Ferenc külügyminiszter 1 173 900 forintot keres - a minisztériumoktól kapott válaszok szerint.

Kovács György, az ORTT elnöke is pontosan annyit kap, amennyit egy miniszter, 1173 900 forintot. Polt Péter legfőbb ügyész 1 016 505 forintot keres, Nagy János, a vám- és pénzügyőrség országos parancsnoka bruttó 945 000 forintot kap havonta. A legkevesebbett az Apeh elnöke, Szikora János keres, bruttó 880 ezret.

Csizmár Gábor munkaügyi és Juhász Ferenc honvédelmi miniszter hivatala a pontos összeget többszöri kérésünk ellenére sem közölte, csak azokat a jogszabályokat küldték el szerkesztőségünknek, amelyek alapján kiszámolható a tárcavezetők fizetése. E szerint Csizmár az 1 173 900 forintos miniszteri fizetés mellett kap ruhapénzt, étkezési és üdülési hozzájárulást. Juhász Ferenc pedig a HM válasza szerint "a törvényben rögzítetteken felül egyéb juttatásban vagy javadalmazásban miniszteri tevékenységéért nem részesül."

Nem közölt összeget az ORFK és az Állami Számvevőszék sem. A két intézménynél arra hivatkoztak, hogy Bene László főkapitány, illetve Kovács Árpád ÁSZ-elnök külföldön van, távollétükben a pontos összeget nem, csak a jogszabályokat közölhetik. Kiss József OEP-főigazgató keresetét sem árulták el, csak a törvényi hivatkozásokat küldték át.

A Magyar Nemzeti Bank sem válaszolt, pedig Járai Zsigmond jegybankelnök lehet az egyik legjobban kereső állami vezető 2004-es vagyonnyilatkozata alapján. Tavaly nettó 45 millió 987 163 forintot keresett, ez havi átlagban nettó 3 832 263 millió forintos fizetést jelent.

A jogszabályi háttér ismeretében is nehéz nem szakembereknek pontosan kiszámolniuk a fizetéseket, mert a konkrét összeg kiszámolásához több törvényt és más jogszabályokat kell figyelembe venni, de emellett a vezető fizetése függhet olyan tényezőktől, amelyeket a törvények alapján nem lehet megtudni: kap-e például nyelvvizsgapótlékot vagy lakásbérlési támogatást, egyéb, rendszeres juttatásokat.

Bár az [origo]-nak sokan nem válaszoltak, a 2004-es vagyonnyilatkozatokban a vezetőknek tavalyi keresetükről már be kellett számolniuk. E szerint Kovács Kálmán informatikai miniszter tavaly nem vett fel miniszteri fizetést. Kiss Péter kancellária- és Csizmár Gábor munkaügyi miniszter viszont 2004-es vagyonnyilatozata szerint már tavaly is annyit keresett, amennyi idén a miniszteri fizetés. A tavalyi fizetések alapján messze Baráth Etele volt a legrosszabbul fizetett miniszter, 750 ezer forintot kapott csak saját bevallása szerint, pedig 2004-ben bruttó 1 106 800 forint volt a miniszterek alapfizetése.

Komáromi Gergely