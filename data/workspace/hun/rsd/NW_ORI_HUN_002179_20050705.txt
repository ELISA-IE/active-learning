Turistákat csábítanának a temetőbe

Külföldi turisták körében népszerűsítenék a Fiumei úti sírkertet. A számos jelentős magyar személyiség végső nyughelyeként szolgáló, művészi síremlékekkel teli sírkert a Budapesti Temetkezési Intézet vezetője szerint hasonló nevezetesség lehetne, mint a párizsi Pere-Lachaise temető - írja a Népszabadság.

A Fiumei úti sírkertet is felvetetné a külföldieknek ajánlott nevezetességek közé a Budapesti Temetkezési Intézet (BTI) Rt. A társaság a Magyar Turizmus Rt.-t és a Budapesti Turisztikai Szolgáltató Kht.-t is megkereste ebben az ügyben - írja a Népszabadság. 

Simóka Kálmánné, a BTI vezetője szerint a Fiumei úti sírkert hasonló építészeti-művészeti-történelmi turistacélponttá válhatna, mint a párizsi Pere-Lachaise temető, amelyet szinte kötelező felkeresnie egy Párizsba látogató turistának. A budapesti sírkertben egyfajta tárlatvezetés mellett ismerkedhetnének nagyjainkkal, temetkezési szokásainkkal és a védett síremlékekkel az odalátogatók - mondta a lapnak a vezérigazgató. A Fiumei úti sírkert, a főváros legrégebbi, ma is működő keresztény temetője, egyben Európa egyik legnagyobb nemzeti panteonja. Az 1847-ben létesített számtalan magyar híresség, jelentős személyiség pihen, sok művészi igényű síremlék látható, és itt található az európai összehasonlításban is páratlan Kegyeleti Múzeum. 

A Budapesti Turisztikai Kht. igazgatója szerint szimpatikus és könnyen kivitelezhető a felvetését. Fekete László úgy véli, nincs akadálya, hogy a sírkert megjelenjen a külföldieknek szóló várospromócióban - írja a Népszabadság.