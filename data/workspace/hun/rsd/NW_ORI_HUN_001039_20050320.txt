A fekete diákok háromszor gyakrabban buknak

Rasszisták a brit iskolák - állapította meg egy felmérés. A kormány által megrendelt tanulmányból az derült ki, hogy a fekete diákok közül háromszor annyit buktatnak meg a tanárok, mint a többiek közül.

A brit kormány által megrendelt felmérést két éves kutatást követően hozták nyilvánosságra - írta az Ananova. Eszerint egyre nagyobb szakadék van a fekete diákok és fehér társaik között. A feketék például háromszor gyakrabban buknak, mint társaik. A tanulmány készítői szerint a tanároknak szorosabban együtt kellene működniük a fekete diákok szüleivel annak érdekében, hogy ne rúgják ki a jelenlegi gyakorisággal a fekete tanulókat minden elfogadható indok nélkül. A felmérés szerint 2,7-szwer nagyobb eséllyel távolítanak el ugyanis az iskolából egy fekete diákot, mint egy fehér bőrűt.

Trevor Phillips, a faji egyenlőség bizottság vezetője szerint ezen kívül még számos hátrány éri a fekete tanulókat, például több helyen előfordul, hogy a feketéket külön osztályban tanítják.

A brit kormány a jelentést megismerve tudatta: "azonnali beavatkozásra van szükség az ügyben".

A felmérést a Canterbury Keresztény Egyház Egyetemének tudósai készítették 800 általános és középiskolai diák megkérdezésével. Elsősorban speciális iskolák tanulóit kérdezték, illetve olyan iskolákban jártak, ahol bemutató tanítást végeznek.