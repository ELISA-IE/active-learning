Gyengíti a koronát a szlovák központi bank

A Szlovák Nemzeti Bank csütörtökön ismét közvetlenül beavatkozott a devizapiacon, kereskedők szerint 100-150 millió euró eladásával, miután a szlovák korona újabb rekord árfolyamra, 38,03-as szintre drágult az euróval szemben. A korona folyamatos, január óta tartó erősödése után már 1,8 százalékkal haladja meg az év eleji értékét.

A korona erősödése nem felel meg a gazdasági alapoknak, káros a gazdaságnak, és a bank továbbra is minden eszközzel küzd e káros jelenség ellen - mondta a központi bank szóvivője, Igor Barat, az idén már második közvetlen piaci beavatkozást kommentálva. A jegybank intervenciójára a korona 38,20/euróra gyengült. December 31-én a szlovák korona 38,723-38,773-as szinten zárt. Tavaly a szlovák korona 6,2 százalékkal erősödött az euróval szemben, a javuló külső mérlegek és a külföldi tőke nagy beáramlása miatt.

Ha a korona tovább erősödik, az árthat több gazdasági ágazat versenyképességének - mondta csütörtökön Ivan Miklos szlovák pénzügyminiszter is, és üdvözölte a központi bank elszántságát a felértékelődés fékezésére. Ha hagynánk, hogy a korona a gazdaságilag indokoltnál jobban dráguljon, akkor az euróövezeti csatlakozás előtti kritikus két évben kellene korrigálni, és az komoly problémát okozna - mondta a jegybank elnöke, Ivan Sramko január végén. Hozzátette, hogy a gazdasági fejlődés, a nagy külföldi tőkebeáramlás mindenképp erősíti a koronát, ezt a bank tudomásul veszi, de nem részletezte, mi lenne a szerinte gazdaságilag indokolt célárfolyam.

A szlovák kormány jövőre óhajt belépni az euróövezet előszobájául szolgáló, kötött ERM-II. átváltási mechanizmusba, és 2007-re akarja teljesíteni az euróövezeti feltételeket. A Szlovák Nemzeti Bank tavaly tavasszal, június 30-ig háromszor csökkentette irányadó kamatát, mindannyiszor a felértékelési nyomás elhárításával indokolva az enyhítést. Ezt követően még egyszer csökkentett, tavaly novemberben, fél százalékponttal 4,00 százalékra, és szóbeli, illetve nyílt piaci beavatkozásokkal is igyekezett fékezni a felértékelődést.