A fővárosba készülnek a kirgiz felkelők

A választási csalások miatt tiltakozó ellenzék keddre szervezett tüntetéseket Biskekbe, a kirgiz fővárosba. A hatóságok rendkívüli készültséggel várják a több kirgiz várost már megrengető megmozdulást. A tüntetők Akszar Akajev elnök lemondását követelik, aki hétfőn még az állítólagos csalások kivizsgálását ígérte. Kedden viszont már arról beszélt szóvivője, hogy a megmozdulások egy bűnözők által szervezett puccs részei.

Az elmúlt hetekben Kirgízia-szerte tapasztalható tiltakozások egy bűnözők által szervezett államcsíny részei - közölte kedden Aszkar Akajev kirgiz elnök szóvivője. A biskeki kormányzat emellett visszautasította, hogy csalásokat követtek volna el a márciusi választásokon.

A közép-ázsiai országban hetek óta folynak és helyenként erőszakba is átcsapnak a tiltakozások, miután alig egy maroknyi ellenzéki képviselő jutott be a törvényhozásba a parlamenti választások február 27-i első, majd március 13-i második fordulóját követően. A tiltakozók a hétvégén hatalmunkba kerítettek több várost is az ország dél-nyugati felében. Dzsalal-Abadban és Osban például kormányzati épületeket repülőtereket rohantak le a botokkal és Molotov-koktélokkal felszerelkezett tüntetők. Utóbbi településen - az ország második legnagyobb városában - még kormányzót is kineveztek az ellenzéki tiltakozók, az üzbég származású Anvar Artikov személyében. A Zaman Online török hírportál szerint Osban a helyi televíziót is megpróbálták uralmuk alá keríteni a felkelők, akikhez több rendőri vezető is csatlakozott. Kedden a rendőrség és a felkelők közösen őrizték a város nyugalmát.

Abdil Segizbajev elnöki szóvivő szerint ugyanakkor a megmozdulások mögött a kábítószer-maffiához kapcsolódó bűnözők állnak, akik "puccsot és államcsínyt" szerveznek. Akajev elnök hétfőn a választási csalások kivizsgálását ígérte, ám a felkelők továbbra is távozását követelik.  

A kirgiz Központi Választási Bizottság elnöke, Szulejman Imanbajev kedden adott tájékoztatást a választás hivatalos végeredményével kapcsolatban, viszont konkrét eredményeket nem közölt, csupán annyit, hogy az ország 75 választási körzetéből 71-ben érvényes volt a szavazás. Mint elmondta, egy körzetben újra megtartják a voksolást, míg a maradék három eredményeiről bíróságon döntenek. Az előzetes eredmények szerint mindössze hat ellenzéki képviselő jutott be a 75 tagú parlamentbe. Imanbajev szerint kedden hivatalosan is számba veszik az új törvényhozás tagjait, mert "minél hamarabb munkába áll az új parlament, annál hamarabb stabilizálódhat a helyzet". 

Eközben a kirgiz főváros, Biskek is tüntetésekre készül. Az ellenzék által keddre szervezett megmozdulások biztosítására buszok tucatjai szállítják a belügyi csapatokat és a rohamrendőrség egységeit. Fő feladatuk a város központi terének védelme lesz, ahol az elnöki hivatal, és több kormányépület is található. Kurmanbek Bakijev ellenzéki vezető szerint "a helyzet robbanásveszélyes, és az események bármely pillanatban kikerülhetnek az ellenőrzés alól". 