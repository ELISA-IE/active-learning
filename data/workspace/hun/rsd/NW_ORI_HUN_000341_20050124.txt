A britek jobban félnek a madárinfluenzától, mint a terrortól

A brit hatóságok felkészültek egy országos madárinfluenza-járványra, mely szerintük sokkal nagyobb kockázatot jelent a lakosság számára, mint egy terrortámadás. Az Egészségügyi Világszervezet figyelmeztetett, hogy a járvány akár hétmillió halálos áldozattal is járhat Nagy-Britanniában. A tervek között szerepel a fertőzöttek karanténba zárása vagy - legvégső esetben - egész városok evakuálása.

 

Az angol kormány figyelmeztette a lakosságot egy szerintük rég esedékes világméretű madárinfluenza-járvány kitörésére. A járványban eddig 45 ember betegedett meg, ebből harmincketten meg is haltak. Az Egészségügyi Világszervezet orvosai szerint egy vietnami testvérpár megbetegedésével bizonyosnak látszik, hogy a madárinfluenza-vírus egyik mutációja emberről emberre is terjedhet. 

AWHO figyelmeztetett, hogy egy országos járvány akár hétmillió halálos áldozattal is járhat. A kormányzat kijelentette, hogy ezt a lehetőséget sokkal valószínűbbnek tartják, mint azt, hogy Nagy-Britanniát egy, a szeptember 11-i-hez hasonló támadás éri. A The Guardian című napilap egy kormányzati forrást idéz, mely szerint "az emberek azt hiszik, hogy egy terrortámadás sokkal komolyabb veszély, pedig az influenza jelenleg nagyobb fenyegetést jelent. A megfigyelőink szerint a járvány régóta esedékes. A jelentések néhány részlete nagyon szemléletes. Emiatt nem tudok aludni éjszakánként." 

A madárinfluenza jelenleg Délkelet-Ázsiában terjed, ami csak részben ad okot aggodalomra az egészségügyi hatóságoknak. Jobban félnek attól, hogy ez a vírus talán megfertőz valakit, aki az influenza hagyományos változatában szenved. A vírus ugyanis könnyedén felveszi a hagyományos influenza jellemzőit, és ezáltal sokkal fertőzőbbé válhat. Ez pedig, a hatóságok szerint, nagy járványhoz vezethet. 

A brit kormányzat célja megelőzni, hogy a vírus elérje Nagy-Britanniát. Ezt a délkelet-ázsiai repülőtereken bevezetendő szűrőállomásokkal szeretnék elérni. Az ötlet azonban már a madárinfluenza első kitörésekor, két évvel ezelőtt sem tetszett a kínai hatóságoknak. Akkor több mint 8500 ember fertőződött meg 29 országban. Ha a fertőzött utasoknak mégis sikerül átjutniuk a szűrőállomáson, a kormány tervei szerint karanténba helyeznék őket. A legrosszabb esetre is van forgatókönyv: az egészséges emberek tömeges evakuálására is felkészülnek a hatóságok. "Erre azonban csak a legvégső esetben kerülne sor" - nyilatkozta a brit kormány egyik munkatársa.

A Nagy-Britanniában élő hatalmas kínai populációt különösen sebezhetőnek tartják. A főleg Liverpoolban, Manchesterben, Birminghamben, Glasgow-ban és Newcastle-ben élő kínaiakat azért tartják veszélyeztetettebbnek, mint az angolokat, mert nekik intenzívebb kapcsolatuk van a térséggel, a szakemberek szerint Ázsiából érkező rokonaik, barátaik könnyen megfertőzhetik őket. A kitelepítésről szóló tervek hasonlítanak azokhoz, melyek egy terrortámadás esetére készültek. A kormány vasúton képzeli el a lakosok elszállítását a városokból, mert szerintük a pánikba esett emberek miatt a közutakon hatalmas dugók alakulnának ki.