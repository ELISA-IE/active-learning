Újabb nyilvános lefejezés Irakban

Egy iszlámista internetes honlapon elrettentő célzattal olyan videofelvételt tettek közzé, amelyen egy járdán, fényes nappal két iraki férfi lefejezése látható. A terroristák azért végezték ki áldozatukat, mert teherautósofőrként az amerikaiaknak szállítottak.

A CNN amerikai hírtelevízió szombati jelentése szerint a nyilvános kivégzés közben a háttérben tovasiető gyalogosok, az úttesten elsuhanó gépkocsik láthatók. A kivégzés előtt a két férfi elmondja, hogy teherautósofőrként élelmiszert szállítottak az amerikaiaknak. Ezután arra figyelmeztetik az irakiakat, hogy ne dolgozzanak az amerikai csapatok számára. Ezt követően több álarcos férfi végrehajtja a kivégzést, miközben ezt kiáltozzák: "Isten hatalmas". A vérengzés hátterében Abu Muszab az-Zarkávi jordániai terrorista egyik csoportjának plakátja látható. 

A CNN jelentése szerint tisztázatlan, hogy a felvétel hol és mikor készült. 