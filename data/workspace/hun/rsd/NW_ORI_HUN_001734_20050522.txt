Újra madárinfluenza fenyeget Kínában

Madárinfluenzától elpusztult vándormadarakat találtak Kína egyik nyugati tartományában. Az emberek a veszélyes vírustól utoljára tavaly nyáron betegedtek meg Kínában. A hatóságok karantént és fertőtlenítést rendeltek el.

Május elején elpusztult vándormadarakban találták meg a madárinfluenza vírust. A tetemeket Nyugat-Kínában fedezték fel. A madárinfluenza képes megtámadni az embert is, 2003 óta legkevesebb ötvenhárman haltak meg e betegségben Kelet-Ázsiában. Kínában utoljára tavaly júliusban kezeltek madárinfluenza vírussal megtámadott embereket.

A kínai hatóságok kijelentették, hogy "nincs ok aggodalomra", ugyanakkor karantént és más megelőző intézkedéseket vezettek be. A vírus leginkább úgy veszélyeztetheti az embereket, hogy átterjed a ház körüli baromfira, és így jut az emberek szervezetébe. Az ENSZ egészségügyi szervezte (WHO) arra figyelmeztetett, hogy a madárinfluenza nagyon gyorsan elterjedhet.

 