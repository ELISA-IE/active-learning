A betegtájékoztatás az orvosok gyenge pontja

Európában Hollandia, Svájc és Németország egészségügyi rendszere bánik a legjobban a betegekkel - derül ki az Európai Egészségügyi Fogyasztói Indexből. Magyarországot a lista vége felé találjuk. A felmérés szerint a hazai betegtájékoztatás többek között az orvosok negatív hozzáállása miatt rossz - írja a Népszabadság. 

A brüsszeli székhelyű szakértői csoport, a Health Consumer Powerhouse szakértői a betegek kiszolgálásának színvonalát vizsgáló felméréssel 12 országot vettek górcső alá. A rangsorban Magyarország a tizedik helyre került, utánunk szerepel Olaszország és Lengyelország - írja a Népszabadság. Az elemzők a különféle ellátásokhoz és az új gyógyszerekhez való hozzájutás gyorsaságát, az egyes betegségek várható kimenetelét, valamint a rendszer fogyasztóbarát jellemzőit vizsgálták. Megkérdezték, mennyit kell várni egy csípőprotézis-beültetésre, a daganatos betegeknek a terápiára, illetve a szívinfarktust követően az életmentő beavatkozásokra. 

A legjobbakra - Hollandia, Svájc, Németország - a hatékony gyógyítás, a nyitottság, "a fogyasztó az úr" szemlélet jellemző. Az orvosi munka színvonalát tekintve Svédország a legjobb. Anglia győztes lehetne a maga betegtájékoztatási rendszerével, de az eredményét rontják a hosszú várólisták. 

A szakértői csoport szerint Magyarországon gyorsan és könnyen elérhetőek a különböző ellátások, viszonylag keveset kell várakozni a térd- és csípőprotézisek beültetésére, a daganatos betegek sugár-, illetve sebészeti beavatkozására három héten belül sor kerül. Ugyanakkor a betegtájékoztatásban van még mit pótolnunk. Az elemzők minősítése szerint a tájékoztatás a bürokratikus működés, illetve az orvosok negatív hozzáállása miatt rossz.