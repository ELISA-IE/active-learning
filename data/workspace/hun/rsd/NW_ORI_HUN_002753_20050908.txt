Házi őrizetben a pénzmosással gyanúsított Schönthal

Házi őrizetbe helyezte a bíróság Schönthal Henriket csütörtökön. Az ügyészség az előzetes letartóztatásért fellebbez.

A Budai Központi Kerületi Bíróság 30 napra házi őrizetbe helyezte a hétfőn az Egyesült Államokból önként hazatért 67 éves Schönthal Henriket, akit pénzmosással gyanúsítanak. Az elsőfokú döntést a védő tudomásul vette, az ügyészség azonban az eredeti indítványnak megfelelően előzetes letartóztatásért fellebbezett, így a határozat nem jogerős.

Az Egyesült Államokból önként hazatért Schönthal Henriket a Fővárosi Főügyészség ügyészei és a Nemzeti Nyomozó Iroda munkatársai vették őrizetbe a Ferihegyi repülőtéren hétfőn. Schönthalt még aznap kihallgatták, és meggyanúsították pénzmosással és bűnsegédként elkövetett sikkasztással, illetve magánokirat-hamisítással.

A Fővárosi Főügyészség gyanúja szerint Schönthal Henrik két off-shore cég "rendelkezésre jogosult tagja" volt, azaz dönthetett a cég pénzügyeiről, számláiról. A gyanú szerint Schönthal Henrik tudta, hogy a cégeken keresztülfolyt pénzek a milliárdos sikkasztással gyanúsított Kulcsár Attila által elkövetett bűncselekményekből származnak. Közreműködött abban, hogy az off-shore cégek továbbutalják a pénzt, és az ügyben meggyanúsított két szír állampolgár felvehessen összesen 6 milliárd 200 millió forint bűncselekményből származó pénzt.