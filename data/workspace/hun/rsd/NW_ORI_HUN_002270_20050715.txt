Kapolyi cége készíthet műsorokat a szabolcsi tévének

A leggazdagabb MSZP-s képviselő, Kapolyi László érdekeltségébe tartozó céggel köt szerződést a Szabolcs-Szatmár-Bereg Megyei Önkormányzat a megyében fogható közszolgálati Kölcsey Tv műsorkészítési jogaira. A szerződés alapján 15 évig készíthet műsorokat a Szatáv Rt., amelyben tulajdonrésszel bír a szocialista politikus is. Kapolyi a Szabolcs megyei listáról került be a parlamentbe.

A Szabolcs-Szatmár-Bereg megyei közgyűlés június 30-i zárt ülésén döntött úgy, hogy műsorkészítési szerződést köt a Szatáv Rt.-vel. A Szabolcs Online nyilvánossága hozta a szerződés teljes szövegét. A megállapodás szerint 15 évig a vállalkozás készíti a helyi közszolgálati tévé műsorait, és jelentős műszaki fejlesztéseket végez a helyi tévécsatornánál. A befektetőcég öt év alatt 250 millió forinttal "száll be" a tévé fejlesztésébe. A tévé épületeit és a jelenlegi technikai berendezéseit pedig ingyen használhatja az rt. Az alkalmazottak a Szatáv Rt. alkalmazottjai lesznek, kivéve a főszerkesztőt és az ügyvezetőt. Az is olvasható a dokumentumban, hogy a Szatáv Rt. egyetértése nélkül nem változtatható meg a műsorszolgáltató ügyvezetése.

A Szatáv Rt. 40 százalékban a szabolcsi fejlesztési ügynökség tulajdonában van, 60 százaléka magánbefektetőké, közöttük van Kapolyi László országgyűlési képviselő is. Kapolyi László MSZP-s országgyűlési képviselő 2002-ben megyei listáról került a parlamentbe, de a fehérgyarmati egyéni körzetben is indult.

Kapolyi az [origo]-nak azt mondta, hogy nincs joga beleszólni a tévé műsorainak tartalmába. Önmagában a feltételezés, hogy veszem a fáradságot, hogy a műsorkészítésbe beleszóljak, prekoncepció - mondta. Közölte azt is, hogy egy, a megyére kiterjedő multimédiás fejlesztési koncepció egyik eleme lenne a tévécsatorna.

Hozzátette: ha tovább folytatódnak ellene a támadások a szerződés miatt, inkább kiszáll a tévéből, és még azt is megfontolja, hogy induljon-e a 2006-os parlamenti választásokon. Elmondta, hogy számára még semmi sem végleges a Kölcsey Tv-vel kapcsolatban. Ha úgy ítéli meg, hogy nem érdemes vállalnia a további konfliktusokat az ügy miatt, visszalép az egésztől - közölte.

Gazda László, a megyei közgyűlés MSZP-s elnöke korábban annyit mondott az MTI-nek a szerződésről, hogy az önkormányzat külső tőkét von be a Kölcsey Televízió működtetésébe és fejlesztésébe.

Urbán Lajos, a Kölcsey Kht. ügyvezetője az MTI-nek korábban elmondta: a tőkebevonás nem érinti a társaság tulajdonviszonyát, a tévé változatlanul a megyei önkormányzat százszázalékos tulajdonában marad. "A külső tőkéből történő médiatevékenység megerősítésétől és fejlesztésétől azt várjuk, hogy fél évtized után nem csak rentábilis, hanem nyereséges is lesz a megye televíziója" - mondta Urbán Lajos.