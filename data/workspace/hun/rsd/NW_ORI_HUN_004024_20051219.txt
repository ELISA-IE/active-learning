Fűtés nélkül maradt egy város a szibériai télben

Elromlott a távfűtőközpont, ezért fűtés és meleg víz nélkül maradt egy város Szibériában. A százezres lakosú Kizil környékén éjjel mínusz 30 fok alá süllyedt a hőmérséklet.

Több mint százezer ember maradt fűtés és meleg víz nélkül egy szibériai városban vasárnap. A 110 ezer lakosú Kizilben ugyanis egy műszaki hiba miatt leállt a távhőszolgáltatás. A fűtést biztosító szivattyúkban rövidzárlat keletkezett, aminek következtében egy kulcsfontosságú melegvízcső megrepedt - jelentette az Itar-Tassz hírügynökség. 

A szakemberek azonnal nekiláttak a munkának, de előtte vízteleníteniük kellett a rendszert, mivel félő volt, hogy szétfagynak a csövek az éjszakai mínusz 37 Celsius fokos hidegben. A rendkívüli helyzetek minisztériumának egyik illetékese szerint az otthonokban mindenütt vannak kisebb tűzhelyek, úgyhogy a lakosság nem fagy meg, de meleg vizük nincsen.