A külügyminiszter Belgrádba telefonált a magyarverés miatt

Somogyi Ferenc magyar külügyminiszter kedden felhívta szerb kollégáját és arra kérte: tegyen meg mindent, hogy ne fordulhasson elő újabb magyarverés a Vajdaságban. Vuk Draskovics azt ígérte: intézkedik, hogy a hatóságok törvényesen, gyorsan és határozottan járjanak el. Múlt hét végén Temerinben magyar fiatalokat vertek meg, mert magyarul beszéltek.

Somogyi Ferenc külügyminiszter telefonon és levélben egyaránt felkérte Vuk Draskovics szerb külügyminisztert: tegyen meg mindent, hogy ne fordulhasson elő újabb etnikai indíttatású incidens a Vajdaságban. Múlt hét végén ugyanis belekötöttek Temerinben egy magyar fiatalokból álló csoportba és megverték őket, mert magyarul beszéltek.

Somogyi Ferenc szerint a most történtek nincsenek összhangban a szerb kormány által tett ígéretekkel, hogy akár hatósági fellépéssel vetnek véget az erőszakos cselekményeknek. A tavaly őszi sorozatos magyarverések után a szerb kormány határozott lépéseket tett az elkövetők kézrekerítésére, a bűnösök felelősségre vonására. Akkor úgy tűnt, a hatósági fellépés képes gátat vetni az eplő erőszakos cselekményeknek.

A telefonbeszélgetést követően elküldött levél kitér arra is, hogy a biztató fejlemények tükrében komoly aggodalomra ad okot a vajdasági magyarok elleni erőszak újbóli elharapódzása. A feszültséget tovább fokozzák a magyar közösséget érintő incidensek ellen következetesen szót emelő vajdasági magyarság vezetőivel szemben indult eljárások. 

A Külügyminisztérium közleménye szerint Vuk Draskovics szerb külügyminiszter megígérte: intézkedik, hogy a hatóságok törvényesen, gyorsan és határozottan járjanak el.

Miközben a két miniszter telefonon beszélt a magyarverésről, Pandur József, Magyarország belgrádi nagykövete személyesen is aggodalmát fejezte ki kedden a szerbia-montenegrói külügyminisztériumnál a temerini eset miatt. A nagykövet közölte az MTI-vel, hogy a tavalyi hasonló eseményekhez képest pozitív elmozdulás az, hogy a rendőrség ezúttal gyorsan reagált, sőt tájékoztatójában említést tett arról is, hogy etnikai háttere is lehetett az incidensnek.