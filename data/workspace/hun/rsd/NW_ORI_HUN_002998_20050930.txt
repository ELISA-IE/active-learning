Hajráztak az algériai választók

Csaknem nyolcvan százalékos volt a részvétel Abdel-Azíz Buteflika elnök nemzeti megbékélési chartájáról tartott algériai népszavazáson - közölte csütörtök este, röviddel az urnazárás után az észak-afrikai arab ország belügyminisztériuma.

A minisztérium közleménye szerint a szavazópolgárok 79,49 százaléka adta le voksát. Megfigyelők szerint ez az arány mindenképp elég magas ahhoz, hogy alátámassza az elnök által javasolt referendum törvényességét. Az első, nem hivatalos eredményeket helyi idő szerint éjfél után teszik közzé.

Az ország 48 tartománya közül 19-ben egy órával meghosszabbították a szavazásra biztosított időt Ezekben a tartományokban helyi idő szerint húsz órakor (közép-európai idő szerint 21 órakor) zártak be a szavazóhelyiségek, a többiben közép-európai idő szerint 20 órakor véget ért a voksolás.

Több mint 18 millió szavazásra jogosult algériai adhatta le voksát az elnöki kezdeményezésre, amelynek értelmében beszüntetnék az igazságszolgáltatási eljárást mindazokkal szemben, akik véget vetnek fegyveres tevékenységüknek, és beszolgáltatják fegyverüket, kivéve, ha tömeges öldöklésben vagy nyilvános helyen véghez vitt robbantásban vettek részt. A charta másfelől kizárná a politikai életből az erőszakhullámot elindító szervezet, az Iszlám Üdvfront (FIS) volt vezetőit. Az elnöki charta segélyeket helyez kilátásba az eltűntek családjai és a terrorizmus áldozatainak hozzátartozói számára.

Becslések szerint több mint 150 ezer ember vesztette életét eddig az észak-afrikai országban tizenhárom éve tartó muzulmán erőszakcselekményekben. Mindez azt követően kezdődött, hogy a hadsereg törölte az 1992-es választások első fordulójának eredményét, amelynek alapján a később betiltott fundamentalista Iszlám Üdvfront (FIS) állt győzelemre.