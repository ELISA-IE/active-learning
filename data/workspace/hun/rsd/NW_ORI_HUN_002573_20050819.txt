Feléledt a konferenciaipar Budapesten

Tizenöt százalékkal nőtt az első félévben a Magyarországon tartott konferenciák száma tavalyhoz képest. Az idén összesen 181 konferenciát rendeztek, a legtöbb megrendelés brit részről érkezett.

Tizenöt százalékkal nőtt idén az első félévben a hazánkban rendezett konferenciák száma, a tavalyi adatokhoz viszonyítva. A magyar konferencia-ipar az utóbbi öt év második legjobb félévét zárta - írja a Világgazdaság. A KSH szerint a 105 milliárd forintra tehető az üzleti turizmus piaca.

Magyarországon az első félévben összesen 181 konferenciát és 16 kiállítást vagy vásárt rendeztek. A résztvevő külföldiek aránya 69 százalékos volt. A találkozókon átlagosan 11 nemzet képviselői vettek részt. A legtöbb konferencia-megrendelés brit részről érkezett, őket az USA és Franciaország követte.

A Magyar Turizmus Rt. szerint a legnépszerűbb helyszín továbbra is a főváros, a konferenciák 70 százalékát itt rendezték meg, ráadásul itt a leghosszabb - átlagosan négy nap - a tartózkodási idő.

A legtöbb találkozónak szállodák adnak otthont, ugyanakkor feljövőben vannak az - elsősorban az orvosi és a gazdasági - egyetemek és egyéb tudományos intézmények is. A piac növekedését jól mutatja a Nemzetközi Konferenciák Szövetségének (ICCA) felmérése, amely szerint Budapesten 2004-ben 40 százalékkal több nagy nemzetközi konferenciát rendeztek, mint a megelőző évben. 64 ilyen eseménnyel a főváros az ICCA toplistájának kilencedik helyén áll.

Globálisan egyre nő a nagy létszámú konferenciák részaránya, ezért Magyarországnak csak akkor van esélye megtartani jó pozícióját, ha megépül az új kongresszusi központ. A kormány várhatóan még az ősz előtt pályázatot ír ki a majdani komplexum megvalósítására.