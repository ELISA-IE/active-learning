Nem büntetné a drogfogyasztást az SZDSZ

Elkészítette a drogtörvényt módosító javaslatát az SZDSZ, amelyet jövő héten nyújtanak be az Országgyűlésnek. Az indítvánnyal azt szeretnék elérni, hogy a kábítószer-fogyasztás ne minősüljön bűncselekménynek. A tervezet értelmében csak a kábítószer-kereskedelem lenne büntethető, a fogyasztás nem. A szabad demokraták a korábban ígértekkel ellentétben a javaslatról nem egyeztettek az MSZP-vel és az Igazságügyi Minisztériummal sem.

Jövő héten nyújtja be néhány szabad demokrata képviselő azt a képviselői indítványt, amellyel azt szeretnék elérni, hogy a kábítószerfogyasztással kapcsolatos cselekmények ne szerepeljenek a büntető törvénykönyvben (Btk.) - közölte az [origo]-val Gusztos Péter. Az SZDSZ-es politikus elmondta: a javaslat lényege a dekriminalizáció, vagyis hogy ne büntessék azt a személyt, aki csekély mennyiségű kábítószert személyes használat céljából birtokol. 

Az SZDSZ javaslata szerint a fogyasztókat nem lenne szabad bűnözőként kezelni, ehelyett a kábítószerkínálat visszaszorítása lenne a cél. Az SZDSZ a tervezetet ezen a héten küldi el szakmai egyeztetésre több civil szervezethez. Az MSZP-vel és az Igazságügyi Minisztériummal viszont a korábbi ígéretekkel ellentétben csak a benyújtást követően egyeztet majd a párt.

A Btk. módosítása azért sürgető, mivel annak kábítószerrel kapcsolatos rendelkezéseit tavaly az Alkotmánybíróság (AB) megsemmisítette, a hiányzó jogszabályokat pedig május 31-ig kell pótolnia az Igazságügyi Minisztériumnak. A testület azokat a részeket töröltette a törvényből, amelyeket ebben a kormányzati ciklusban fogadtak el, hogy az Orbán-kormány alatt bevezetett szigorú szabályozást enyhítsék. Az AB értelmezhetetlennek tartotta többek között az együttes fogyasztás kategóriáját, ennek értelmében újra bűncselekményt követ el az, aki például egy füves cigiből ad egy slukkot a barátjának.