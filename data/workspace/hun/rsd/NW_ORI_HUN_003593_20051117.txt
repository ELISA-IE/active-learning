Technológiai részvényekbe fektet Soros György

Bevásárlásra indult a részvénypiacon Soros György befektetési alapja, a Soros Fund Management Llc. A portfoliójában lévő részvények mennyisége 44 százalékkal nőtt az elmúlt negyedév során, ami fordulatot jelet a cég befektetési stratégiájában.

A Soros Fund Management Llc. ugyanis mindeddig folyamatosan csökkentette (június végére 1,8 milliárd dollárra) részvénykitettségét, ám a mostani beszámoló szerint már 2,6 milliárd dollárnyi tőzsdei papírral rendelkezik - írja a Napi Gazdaság.

Soros leginkább a technológiai szektor cégei közül válogatott. A legtöbbet a Microsoft-papírokra költötte az alap, a korábban bejelentett 790 ezer helyett jelenleg 1,8 millió részvénnyel rendelkezik, a bevásárlás több mint 27 millió dollárjába került. 

Hasonló összeget költött IBM-papírokra, 292 500 darabos Amazon.com-pakettjének megvásárlására 13,25 millió dollárt, 260 ezer Apple-részvényére pedig 14 millió dollárt fordított. A tőzsdeguru jelentősen növelte eBay-, Intel-, és Motorola-csomagját is. 

A befektetési alap az amerikai tőzsdefelügyelethez benyújtott beszámoló szerint időközben több mint 200 ezer Pfizer-részvényt szórt ki portfoliójából, a gyógyszergyári papírokat UnitedHealth Group-részvényekre cserélte.