Derűlátóbbak a nagyvállalatok

Az Ecostat TOP 100, a gazdaság élénkülését jelző konjunktúraindexe márciusban 1 százalékponttal 55 százalékra nőtt az előző hónaphoz képest - közölte a gazdaságkutató intézet pénteken. A kutatók prognózisa szerint az idén a bruttó hazai termék (GDP) növekedése hasonló lesz a tavalyihoz, éves szinten mintegy 3,9 százalék, az iparban 7,5 százalékos növekedési ütemmel számolnak.

A TOP-100-as körbe tartozó vállalkozások rövid távú üzleti előrejelzéseiket a kiszámítható, stabil világgazdasági környezet fennmaradására alapozzák. A hazai makrogazdaság rövid távú lehetőségeiről az ide tartozó vállalatok 44 százaléka nyilatkozott kedvezően, és kevesebb, mint tizedük hangoztatott pesszimista várakozást. Saját vállalkozásuk kilátásait is a korábbiaknál nagyobb derűlátás övezi, amit az alapvetően exportorientált szektor többek között a lassan beinduló forintgyengülésre is alapozhat.

Márciusban a nagyvállalatok 69 százaléka a jelenleg kedvező beszerzési feltételek fennmaradását, egyötödük javulását várja. A nagyvállalatok rövid távú fejlesztési elkötelezettségét összegző mutatók tendenciája háromnegyed éve emelkedő. Márciusban a hazai multinacionális vállalati kör beruházási aktivitása 62 százalék, másfél éven belül a harmadik legmagasabb érték.

A TOP-100 előrejelzése szerint az idén a fogyasztói árak átlagos növekedése 4,6 százalék lesz. A decemberre vonatkozó nagyvállalati inflációs előrejelzés is alacsonyabb a korábbinál, 4,5 százalék. Az Ecostat prognózisa szerint az éves fogyasztói árindex 3,9 százalékra mérséklődik.