Csúcstechnológiás magyar csalók kaszálták végig Európát

Figyelemre méltó, egyedülálló technikával hamisított bankkártyákat az a magyar banda, amelynek tagjait nemrég fogták el. A gyanúsítottak Németországban szerezték meg a bankkártyák adatait, amelyek alapján saját bankkártyákat gyártottak, és egész Európában vásároltak. Mintegy 45 millió forintnyi kárt okoztak a bankoknak.

Európában egyedülálló technikát használt az a magyar banda, amelynek tagjai számos külföldi országban követtek el bankkártya-csalásokat - mondta a Nemzeti Nyomozó Iroda nemzetközi bűnözés elleni osztályának vezetője, Orosz István alezredes. A banda tagjait a rendőrség a német hatósággal együttműködve fogták el ebben a hónapban. 

A gyanúsítottak olyan németországi szállodákat figyeltek ki, ahol a POS-terminálokat éjjel nem őrizték. Ezeket speciális chipekkel látták el, hogy megszerezzék az ott tárolt adatokat. Ezután a chipeket hazahozták, és akár 24 órán belül képesek voltak az adatok felhasználásával bankkártyát előállítani. Ezekkel a bankkártyákkal pedig, hamisított okmányok felhasználásával, "végigkaszálták Európát", nagy értékű holmikat, leginkább műszaki cikkeket vásároltak, amiket aztán értékesítettek. A rendőrség számításai szerint mintegy 45 millió forintos kárt okoztak azoknak a pénzintézeteknek, amelyeknek az ügyfeleik adatai révén vásárolgattak. "Bár az okozott kár jelentős, ennél sokkal nagyobb volumenű akcióra készültek a gyanúsítottak" - mondta Orosz István alezredes.

A magyarországi házkutatások alkalmával több hamisított bankkártya, nyers, még nem megfestett bankkártya, illetve a hamisításhoz szükséges eszközök kerültek elő. A bizonyítást pedig alaposan segítheti az egyik gyanúsítottnak az a 'passziója', hogy egy-egy kulcsot elemelt a szállodák recepciójáról, és ezeket is megtalálták a nyomozók. Ennek alapján könnyen bizonyítható lesz a gyanúsítottak mozgása.