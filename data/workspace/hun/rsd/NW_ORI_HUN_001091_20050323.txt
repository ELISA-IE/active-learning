Lemondatnák Székhelyit "Tokaj hímvesszeje" miatt

Székhelyi Józsefnek, a Szegedi Nemzeti Színház főigazgatójának a lemondását követeli a Fidesz városi szervezete. Székhelyi az SZDSZ küldöttgyűlésén Orbán Viktort "Tokaj hímvesszejének" nevezte, "aki szétcsepegteti nektárját az országban". 

A Fidesz szegedi szervezete Székhelyi Józsefnek, a Szegedi Nemzeti Színház főigazgatójának a lemondását követeli. Ha Székhelyi nem mond le tisztségéről, követelik, hogy a város MSZP-s vezetése kezdeményezze eltávolítását. Székhelyi jelen volt az SZDSZ szegedi küldöttgyűlésén, és felszólalásában Orbán Viktort (szó szerint "az országos vezért") "Tokaj hímvesszejének" nevezte, "aki szétcsepegteti nektárját az országban". 

Székhelyi József a Klubrádió reggeli műsorának nyilatkozva elmondta, hogy nem lát okot a lemondásra. SZDSZ-szimpatizánsként, magánemberként volt jelen a küldöttgyűlésen, ahol ironikus és önironikus beszédet mondott. Székhelyi azt is elmondta, hogy Orbán Viktor nevét nem mondta ki, bár azt nem tagadta, hogy a szövegkörnyezetből egyértelmű, hogy rá gondolt. Székhelyi elmondta: szavaiból a keserűség beszélt és szerinte az is kiderült a teljes beszédéből, hogy az ország jelenlegi helyzetének kialakulásáért nem csak a Fideszt, hanem többek között az SZDSZ-t is felelősnek tartja.