Karaokeval ünnepelnek a börtönökben

Öt, tíz, vagy akár tizenöt napra is hazamehetnek a példamutató magatartást tanúsító rabok az ünnepek alatt, míg a rácsok mögött is rosszul viselkedőknek marad a benti program: karaoke-, sakk- és römiversenyek. Emellett megnézhetik rabtársaik táncegyütteseinek és színjátszó köreinek karácsonyi műsorát.

"Az elítélt példamutató magatartásáért, a munkában elért eredményéért, a tanulásban tanúsított szorgalmáért, az elítéltek nevelésében való eredményes közreműködéséért, élet vagy jelentős anyagi érték megmentéséért vagy súlyos veszély elhárításáért jutalomban részesíthető" - mondja ki egy 1979-es törvényerejű rendelet, aminek alapján karácsonykor számos börtön szabadságra  hazaengedi a rabok egy részét.

Azt, hogy hányan mehetnek haza jutalomból karácsonyozni, nem tudta megmondani az [origo]-nak Yazbekné Szabó Katalin, a Büntetés-Végrehajtás Országos Parancsnokságának szóvivője. "Minden esetben az intézet parancsnoka egyénileg dönt a fogvatartott jutalmazásáról, valamint egyedi döntést képez az is, hogy ki, mennyi időre hagyhatja el az intézetet" - közölte az alezredes, aki szerint fontos kiemelni, hogy a rabokat nem saját kérésükre jutalmazzák.

Az eltávozás fegyházban öt, börtönben tíz, míg fogházban tizenöt nap lehet maximálisan egy évben, de elképzelhető, hogy egyesek csak egyetlen napos kimaradást kapnak karácsonykor vagy szilveszterkor. Még arra is van lehetőség, hogy csoportos kimaradást kapjanak a rabok, igaz, utóbbi esetben lehet, hogy hivatalos kísérőt kapnak maguk mellé.

Azok a fogvatartottak, akik a rácsok mögött sem viselkedtek példásan, a büntetés-végrehajtási intézetekben töltik az ünnepeket. Számukra fogvatartóik egyéni, lelkigondozói beszélgetéseket biztosítanak, emellett december 25-én, a fővárosi büntetés-végrehajtási intézetben Erdő Péter esztergomi érsek tart ünnepi istentiszteletet.

Aki inkább szórakozni szeretne, arra is lesz lehetőség, számukra az intézetek különféle versenyeket szerveznek: lesznek sakk, römi és karaoke vetélkedők. Ezen kívül a fogvatartottak zenekarai, táncegyüttesei és színjátszó körei mutatják be az ünnepekre készített műsoraikat. Yazbekné elmondta az [origo]-nak, hogy a közös programokon való részvétel a fogvatartottak számára nem kötelező, de az előző évek tapasztalata szerint nagy érdeklődés kíséri majd a műsorokat.

A karácsonyra és szilveszterre hazalátogatók szabadsága beleszámít a büntetési idejükbe, aki tehát jól viselkedett, az akár két héttel is megrövidítheti büntetésének időtartamát.

Lencsés Csaba