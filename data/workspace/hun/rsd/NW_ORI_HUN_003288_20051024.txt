Vetélkedővel ünneplik a gázai kivonulást

Korán-recitálási vetélkedőt tartanak Gázában. A résztvevők összesen 15 millió forintnak megfelelő nyereményért szállnak harcba. Az nyer, aki a legpontosabban idézi fejből a muzulmánok szent könyvét.

Koránversenyt rendeznek Gázában. Az al-Aksza nevű nemzetközi verseny résztvevőinek a muzulmánok szent könyvéből kell minél pontosabban idézniük. A verseny első napján körülbelül 700 ember - többek között diplomaták, és az Iszlám Dzsihád, illetve a Hamász palesztin szervezetek vezetői - gyűltek össze egy gázai kulturális központban.

Az ötnapos versenyre összesen 50 induló jelentkezett. Őket egy vallási vezetőkből álló bírói testület kéri majd fel egyenként, hogy szó szerint idézzék a Koránból az általuk megnevezett részeket. A versenyzők között, a palesztin területeken élőkön kívül vannak szenegáliak, nigériaiak, sőt Hollandiában élők is. Összesen 17 országból érkeztek jelentkezők. Érdekes módon a résztvevők jelentős része nem beszél arabul, jóllehet az arab nyelven íródott Koránt kívülről fújják.

Juszef Szalameh palesztin vallásügyi miniszter szerint a verseny célja, hogy kinyilvánítsák tiszteletüket a szent könyv iránt, és hogy a Korán tanításait követő hívek új generációját teremtsék meg. Szalameh szerint a verseny egyúttal része a Gázai övezetből való izraeli kivonulást kísérő ünnepségeknek. A palesztinok a kivonulást úgy tekintik, mint a leendő független palesztin állam felé tett első lépést. "Imádkozunk az Úrhoz, hogy - ha ő is úgy akarja -, jövőre már a jeruzsálemi al-Aksza mecsetben tarthassuk meg a versenyt" - közölte a miniszter. 

A muszlimok hite szerint Allah külön részt tart fenn a mennyországban azok számára, akik kívülről megtanulják a Koránt és követik annak tanításait. Azokat, akik a szent könyv legalább 30 bekezdését kívülről fújják, tiszteletbeli sejknek szólítják.

A vetélkedő csütörtökig tart, a győztes és a helyezettek között összesen 15 millió forintnak megfelelő összeget osztanak szét. A Korán-vetélkedők közismertek az iszlám világban, ezeken a versenyzőknek minél pontosabban kell fejből idézniük a szent könyvet, bármelyik fejezetről is legyen szó.