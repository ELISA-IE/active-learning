Árakról, nyugdíjakról hallgatnák Orbánt

Az árakról és a létfenntartásról hallgatnák legszívesebben Orbán Viktor Fidesz-elnököt szerdai évértekelő beszédében - derül ki a párt honlapján található szavazásból. Sokan kíváncsiak arra, mi a véleménye Orbánnak a munka értékéről és a nyugdíjasokról. Európa, a gazdatüntetés, a kormány száz napja és a környezetvédelem ugyanakkor keveseket érdekel.

Nem kíváncsiak az emberek, hogyan értékeli Orbán Viktor Fidesz-elnök a kormány első száz napját - derül ki a párt oldalán található szavazásból. A voksolást azért indította a Fidesz, hogy megtudják, miről szeretnének hallani az emberek Orbán Viktor szerdai évértékelő beszédében. Szavazni 11 óráig lehet.

A délelőtt fél 11-es eredmények szerint leginkább az árakról és a létfenntartásról hallgatnák a szavazók Orbánt, ezt a lehetőséget jelölte be 12 százalékuk. Sokan (11 százalék) kíáncsiak arra is, mi a pártelnök véleménye a munka, illetve (10 százalék) a nyugdíjak értékéről. Az államadósság és az egészségügyi kérdések is sokakat érdekelnek (8-8 százalék).

A nők helyzete, a falu jövője és a Budapest csak a középmezőnyben szerepel, ezek nem tartoznak a legnépszarűbb témák közé. A tanulás, az adóügyek és a decemberi népszavazás sem igazán foglalkoztatja a Fidesz oldalán szavazókat. A legmeglepőbb azonban, hogy az olyan politikai slágertémák, mint az ügynökügy (3 százalék) vagy a kormány száz napja (2 százalék) szinte egyáltalán  nem érdekli a szavazókat. Legkevesebben pedig arra kíváncsiak, mit mond Orbán Európa és Magyarország viszonyáról, illetve a köztársasági elnökválasztásról.