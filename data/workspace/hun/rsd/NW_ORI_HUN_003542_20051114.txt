Meglesz a 155 milliárdos OTP profit

Könnyedén teljesíteni tudja éves nettó 155 milliárd forintos eredménytervét az OTP - mondta Spéder Zoltán, az OTP Bank alelnöke az első kilenc hónap számait értékelve. A vállalat felvásárlásokkal kapcsolatban elmondta: nehéz előre megmondani, hogy mennyire lesz sikeres a bank, finanszírozási problémák azonban biztosan nem lesznek.

Egy gyengébb negyedik negyedéves teljesítménnyel is tartható lesz az OTP-csoport éves terve, miután a bank a harmadik negyedévben rekord 41 milliárd forintos profitot ért el. Ez azonban nem jelenti azt, hogy gyenge negyedévet is céloztak meg a bankcsoportnál - hívta fel a figyelmet az alelnök.

Spéder Zoltán kiemelte, hogy a bank a negyedévben mind a bázisidőszakinál, mind az előző negyedévhez képest lényegesen magasabb céltartalékot képzett, azonban a bank ennek jó részét prudenciális okokból képezte meg. Az első kilenc hónapban egyébként 21,6 milliárd forintot képeztek meg céltartalékként, amihez még 4-5 milliárd forint jöhet hozzá az utolsó három hónapban, így néhány milliárddal lépik csak túl a 23-24 milliárd forintos előrejelzést. 

Az utolsó negyedév kapcsán Spéder Zoltán kiemelte, hogy a nem várható a kiadás/bevétel arány romlása, mivel valószínűleg sem több céltartalékot nem képez meg a bank, sem extra költségek nem jelentkeznek.

Az vállalat felvásárlásokkal kapcsolatban annyit árult el, hogy minimum 1 milliárd eurós mérlegfőössszeg felett érvényesül a befektetett munka pozitív hozadéka, ez azonban nem jelenti azt, hogy kisebb bankokat ne venne meg az OTP. Az azonban biztos, hogy irreális árazásba nem mennek bele.

Az akvizíciók finanszírozásáról Spéder Zoltán elmondta, hogy az összes megcélzott bank megszerzése esetén nagyjából 1 év időhorizont nyílna a pénzügyi teljesítésre. Spéder Zoltán szerint a bank nem tervez részvénykibocsátást. Az eredmény növekedéséből, alárendelt kölcsöntőkéből, saját részvényekből, illetve egyéb forrásokból finanszírozhatóak a tranzakciók. Ezért a jövő évi osztalék kifizetésének módosítását akkor sem tervezik, ha több bankot is sikerül megvásárolni. Az alelnök hozzátette eddig nem használták ki azt a lehetőséget, hogy a leánycégek is bevonhatnak alárendelt kölcsöntőkét, ez azonban a jövőben lehetséges.