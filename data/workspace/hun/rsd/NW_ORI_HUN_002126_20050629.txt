Kikerülhető lesz a kamatadó

A tervezett kamatadót könnyen ki lehet kerülni, mert nincs olyan rendszer, amivel összesíthetőek lennének a magánemberek különböző számláin lévő pénzek - írja a Napi Gazdaság.

A Napi Gazdaság által megkérdezett szakemberek szerint könnyű lesz kikerülni a kamatadót. A tervezett adó alapja a kamatjövedelem lenne, 10 százalékos adót 80-150 ezer forintos kamatjövedelem fölötti bevétel esetén kellene fizetni. Ez 6 százalékos betétkamatszint mellett azt jelentené, hogy adóköteles kamatjövedelem 1,3-2,5 millió forintos bankbetét esetén keletkezne.

Könnyen kikerülhető lesz az adófizetés, ha a kamatadó nem önbevallásos jellegű lesz, mert ma nincs olyan rendszer, ami révén összesíthető lenne, hogy egy magánszemélynek hány pénzintézetben van számlája és azokon mennyi pénzt tart. Pénzintézeti szakértők szerint ugyanakkor elképzelhetetlen, hogy önbevallásos legyen a kamatadó.

Ráadásul az Országos Betétbiztonsági Alap (OBA) által védett vagyonok korlátozott nagysága miatt korábban maga a kormányzat ösztönözte a nagyobb megtakarítókat, hogy több pénzintézetben kössék le a pénzüket, mert így csökkenteni lehet a pénzvesztés kockázatát. Az OBA védelem ugyanis 100 százalékban csak az 1 millió forint alatti betétekre nyújt fedezetet.

A Napi Gazdaság által megkérdezett banki szakemberek furcsállják, hogy miközben a tőzsdei befektetéseknél az árfolyamnyereség-adó, a bankbetéteknél pedig a kamatadó miatt csökken a megtakarítás értéke, a befektetési alapokban tartott pénzek után jelenleg nem kell külön adót fizetni. Emiatt felgyorsulhat az év eleje óta tartó folyamatot, amelynek során a magánszemélyek egyre inkább befektetési alapokba fektetnek a bankbetétek helyett.