Megtévesztő az Euronics reklámújság

A januári Euronics reklámújságban olyan állításokat közölt a Bravotech Kft., amelyek megtéveszthetik a fogyasztókat - határozott a Gazdasági Versenyhivatal. Ezért a GVH 2 millió forintos bírság megfizetésére kötelezte a vállalkozást.

A határozat szerint a gazdasági versenyre kihatással levő jogsértést követett el a cég, mivel az Euronics reklámújságban hirdetett JVC DVD lejátszóról azt állították, hogy "mindent lejátszik", pedig a manapság már elterjedt DivX formátumú lemezeket nem képes lejátszani. 

Emellett a Bravotech Kft. a Euronics szórólapjain a termék árára vonatkozóan a "Legjobb ár garanciája" megjelölést alkalmazta, amely szerint az Euronics áruházakban vásárolhatók meg az adott termékek a "legjobb" felsőfokú jelzővel minősített áron. Az árgarancia szerinti árkiegyenlítéssel legfeljebb ugyanolyan alacsony ár érhető el, mint a versenytársé, de nem a legalacsonyabb, mert abból a piacon csak egy lehet. A Bravotech Kft. nem bizonyította azt, hogy a reklámújságjában szereplő valamennyi termék adott időszakban az adott országrészekben valóban a legolcsóbb.

A GVH Versenytanácsa így bizonyítottnak látta, hogy a cég jogsértő reklám által akart tisztességtelenül versenyelőnyhöz jutni, ezért két millió forintos bírságot rótt ki. Ugyanakkor a Versenytanács a bírság kiszabásánál figyelembe vette az érintett termékkör csekély forgalmát és a reklámújság költségeit.