Majdnem elkapták Zarkávit

Kis híján amerikai kezekbe került Abu Muszab az-Zarkávi. Az öngyilkos robbantásokról és túszlefejezésekről hírhedt, Irakban tevékenykedő terrorista Ramádi felé tartott, amikor az amerikaiak megpróbálták feltartóztatni. Zarkávi ugyan egérutat nyert, de az őt üldözők elfogták sofőrjét és testőrét, valamint amerikai kezekbe került laptopja is. Utóbbit "információk kincsesbányájának" nevezték a Pentagon illetékesei.

Hajszál híján kézre kerítették Abu Muszav az-Zarkávit az amerikai egységek az év elején. Richard Myers amerikai vezérkari főnök szerint "közel voltunk". A főtiszt ugyanakkor nem volt hajlandó részleteket elárulni az akcióról, mivel ez "nem lenne szerencsés", de azt elárulta, hogy "egyre jobban teljesít" a hírszerzés Irakban. Az információt Pentagon-tisztségviselők szellőztették meg szerdán. 

Az amerikai egységek február 20-án kaptak egy fülest, hogy a fejlevágásokról és robbantásos merényletekről hírhedt Zarkávi a Fallúdzsától nyugatra fekvő Ramádiba igyekszik egy találkozóra - közölték a magukat megnevezni nem kívánó illetékesek. Mint elmondták, a terroristát szállító  járművet egy Predator (pilóta nélküli felderítő repülőgép) kísérte figyelemmel. Az amerikaiak ellenőrző pontokat állítottak fel várható útvonalán, de Zarkávi valamit megneszelhetett, mivel kocsija megfordult, és mire az amerikaiak utolérték és lerohanták a járművet, a férfi egérutat nyert. 

A katonák azonban nem távoztak üres kézzel. Két embert vettek őrizetbe: sofőrjét és testőrét. Utóbbit úgy jellemezték az illetékesek, mint bin Laden "bizalmas beosztottját". Az amerikaiak egy komputert is találtak a járműben, amely "információk kincsesbányájának" bizonyult - írja a CNN. A Pentagon-tisztviselők szerint az adatokból kiderült, hogy Zarkavi és bin Laden kétirányú kommunikációt folytat egymással, és hogy az al-Kaida vezérének futárjai könnyedén bejutnak Irakba.

Az üggyel kapcsolatban tartott pentagonbeli sajtótájékoztatón Donald Rumsfeld védelmi miniszter is megjelent, aki közölte: "Nem kérdés, hogy Zarkávi is al-kaidás." A miniszter szerint egyre inkább erősödik az a véleményük, hogy bin Laden "széles körű útmutatást" nyújt Zarkávi, most már iraki al-Kaidának nevezett csoportjának.

A jordániai születésű Zarkávi 2002-ben menekült Irakba Afganisztánból, gyógykezelés céljából. Az amerikai kormányzat szerint a férfi ezután szövetségre lépett az Anszár al-Iszlám nevű radikális szervezettel - amely kiképzőtábort működtetett Irak északi részén - terrorcselekmények elkövetésére. Nevéhez számos öngyilkos autórobbantásos merénylet fűződik, és több, túszok lefejezésével végződő emberrablást is az ő csoportja vállalt magára. 