Zarándokok állnak sorba a pápa sírja előtt

Szerda reggel, helyi idő szerint hét órakor megnyitották a nagyközönségnek a római Szent Péter-bazilika kriptáját, ahová múlt pénteken temették el  II. János Pál pápát. Már órákkal a kripta megnyitása előtt több százan várakoztak, hogy imádkozhassanak a síremlék előtt.

A zarándokok egy kordon mögül nézhetik meg II. János Pál egyszerű, liliomokkal és örökmécsessel díszített síremlékét. Többen különböző személyes tárgyaikat is odaadják a teremszolgáknak, hogy azokat érintsék hozzá a pápa sírkövéhez, és úgy adják vissza. Sokan közülük csodában reménykednek. A 67 éves marylandi (USA) Myra Palmer a BBC-nek azt mondta, azért érkezett, hogy imádkozzon a pápához, hogy vak férje újra láthasson.

Kedden éjjel, a kripta megnyitása előtt 100 pápaválasztó bíboros elzarándokolt a sírhoz imádkozni. Olasz lapértesülések szerint a bíborosok egy petíciót írtak alá, arra kérve a jövendő pápát, hogy a néhai II. János Pál pápát gyorsított eljárással avassák szentté.

A pápát múlt pénteken temették el mintegy kétszáz uralkodó, állam- és kormányfő, valamint több százezer hívő jelenlétében tartott gyászszertartáson. II. János Pál hármas koporsója carrarai márványlap alatt nyugszik, a sír az 1799-ben elhunyt VI. Pius pápa és az 1689-ben meghalt Krisztina svéd királynő sírja között található.