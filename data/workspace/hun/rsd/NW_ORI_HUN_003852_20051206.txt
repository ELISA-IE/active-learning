Esett a tőzsde a Fitch hírére

A Budapesti Értéktőzsde 2,48 százalékot esett kedden zárásig. A BUX 20 840,94 ponton fejezte be a napot. A tőzsdén kisebbfajta pánik tört ki a hírre, hogy a Fitch leminősítette Magyarország hitelkockázati minősítését.

A Budapesti Értéktőzsde részvényindexe, a BUX 530,37 pontos csökkenéssel, 20 840,94 ponton zárt kedden. A hétfői záráshoz képest ez 2,48 százalékos gyengülés. A részvénypiac forgalma 25.275,95 milliárd forintot tett ki. A vezető részvények árfolyama süllyedt a nap végére.

A BÉT kereskedelmét is a Fitch hitelminősítő intézet Magyarországot elmarasztaló döntése határozta meg - mondta Szikra Viktor, az Equitas Bróker Rt. üzletkötője. A 11 órakor bejelentett leminősítés után hirtelen zuhanni kezdtek az árfolyamok a tőzsdén. A legnagyobb vesztes az OTP Bank volt csaknem 4 százalékos eséssel, a Richter vesztesége is meghaladta a két és fél százalékot. A kereskedő szerdán sem lát esélyt pozitív korrekcióra. Az OTP 14,5 milliárd forintos forgalmával kedden is több mint felét adta a tőzsde forgalmának, 6.810 forintos záróár 280 forintos, 3,95 százalékos veszteség a hétfői szinthez képest.

A Richter 2,6 milliárd forintos forgalomban 2,54 százalékot, 995 forintot veszítve 38.120 forinton zárt a kereskedést. Az Egis forgalma 0,4 milliárd forint volt csupán, a 22.000 forintos záráskori árfolyam 500 forinttal, 2,22 százalékkal maradt el a hétfői zárójegyzéstől. A Mol kisebb veszteséggel vészelte át a napot. A papír 4,7 milliárd forintos forgalomban 20.710 forinton fejezte be a kereskedést, 300 forinttal, 1,43 százalékkal lejjebb az előző napi zárásnál.

A Magyar Telekom 953 forinton zárt, 16 forinttal, 1,65 százalékkal gyengébben, mint hétfőn, a távközlési papír forgalma 2,2 milliárd forint volt. A BUMIX 22,30 pontos csökkenéssel, 1.753,07 ponton zárt kedden, a hétfőihez képest ez 1,26 százalékos gyengülés.