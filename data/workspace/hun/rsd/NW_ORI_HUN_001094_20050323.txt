Szili helyett Biharit jelölné az MSZP

A Népszabadság értesülése szerint az MSZP új, bár korábban már felmerült nevet dob be az államfőjelöltek névsorába. A szocialista platform a korábban szocialista országgyűlési képviselő, jelenleg alkotmánybíró Bihari Mihály jelölését fontolgatja.

Az MSZP szocilaista platformja új nevet dob be az államfőjelöltek névsorába: a korábban szocialista országgyűlési képviselő, jelenleg alkotmánybíró Bihari Mihályét - írja a Népszabadság. A 250 tagú népi baloldaliként számon tartott platformot olyan MSZP-s politikusok fémjelzik, mint Jánosi György, Suchman Tamás, Nagy Sándor, Katona Béla, Géczi József Alajos és Kósa Ferenc. A platform első körben Szili Katalin jelölése mellett állt ki, de ha a koalíciós partner nem támogatja a szocialista javaslatot, alternatívaként szóba jöhet Bihari Mihály.

Ugyanakkor az MSZP megyei elnökeinek többsége továbbra is Szili Katalin házelnök kandidálását támogatja, ám a szabad demokraták - igaz, a nyilvánosság előtt név nélkül - kitartóan hangsúlyozzák, amit a Fidesz: mármint hogy a jelölt ne kötődjék napi pártpolitikai küzdelmekhez.