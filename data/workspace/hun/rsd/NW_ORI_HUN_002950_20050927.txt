Tovább csökkentek a hitelkamatok

Az irányadó kamatszint csökkenésével együtt tovább mérséklődtek a hitelek kamatai augusztusban. Ennek köszönhetően már 9 százalék alatti plusz költséggel is felvehető forint alapú lakáskölcsön a Magyar Nemzeti Bank adatai szerint.

A háztartási szektor folyószámlahiteleinek átlagkamatlába augusztusban12 bázisponttal 19,46 százalékra mérséklődött. A piaci kamatozású lakáscélú hitelek átlagos kamata 20 bázisponttal 9,54 százalékra, átlagos hitelköltség-mutatója pedig 25 bázisponttal 12,39 százalékra csökkent. A fogyasztási hitelek átlagkamatlába 34 bázisponttal 19,26 százalékra, az átlagos hitelköltség mutatója 8 bázisponttal 28,62 százalékra csökkent. Az egyéb hitelek után viszont 102 bázisponttal többet, azaz 12,10 százalékos kamatot kellett fizetni.

A fogyasztási hitelek esetében a legjobban az 5 éven túli kamatfixálású hitelekkel lehetett járni augusztusban, amelyek kamata 6 bázisponttal 12,19 százalékra esett vissza.

A lakáscélú hitelek esetében a változó kamatozású vagy legfeljebb egyéves fix kamattal rendelkező hitelek átlagos kamatlába augusztusban 19 bázisponttal 10,12 százalékra; az éven túli, legfeljebb 5 éves kamatfixálású hiteleké pedig 15 bázisponttal 8,97 százalékra módosult. Érdekes egyébként, hogy az 5 éven túli, legfeljebb 10 éves kamatfixálású lakáscélú hitelek átlagos kamatlába 25 bázisponttal 13,13 százalékra nőtt.