Szankciókkal kényszeríti ki Szerbiából Mladicot az USA

Tízmillió dollár Szerbiának szánt segély befagyasztásáról döntött az USA. A szerbek ugyanis többszöri kérésre sem adták ki a hágai Nemzetközi Törvényszéknek a srebrenicai mészárlásban játszott szerepe miatt népirtással vádolt Ratko Mladic boszniai szerb tábornokot.

Gazdasági szankciókkal akarja kikényszeríteni a hágai Nemzetközi Törvényszékkel (NT) való szerb együttműködést az Egyesült Államok. A szankciókat Michael Polt, az Egyesült Állmaok belgrádi nagykövete jelentette be pénteken. Az USA nem folyósítja a Szerbiának szánt ez évi segélyt, és felfüggeszti segítő programjait addig, amíg látható javulást nem tapasztalnak Belgrád és az NT viszonyában.

Az Egyesült Államok külügyminisztériumában az [origo]-t úgy tájékoztatták, hogy a 2005-ös gazdasági évben összesen 10 millió dollár segéllyel támogatták volna Szerbiát, ennek folyósítását felfüggesztették. Ugyanakkor hazarendelték azokat a tanácsadókat, akik szerb minisztériumokban futó fejlesztési projekteket írányítottak, például az adórendszer megreformálásával vagy a belgrádi repülőtér fejlesztésével kapcsolatban. 

Lui Fintor, az amerikai külügyminisztérium tisztviselője az [origo]-nak elmondta, amennyiben javulást tapasztalnak a Hágával való szerb együttműködésben, felülvizsgálják a szankciót.

Washington szerint tizenöt boszniai szerb háborús bűnös bujkál Szerbiában, köztük a népirtással vádolt Ratko Mladic tábornok, akit a srebrenicai mészárlás végrehajtásával vádolnak. Mladic tíz évvel ezelőtt tűnt el a nemzetközi közösség szeme elől. Ezenkívül szabadon jár-kel az országban három rendőr és belügyes tábornok, akiket a koszovói albánok elleni akciókért akar elszámoltatni Hága.

"Szerbia demokratikus vezetői megértik, hogy azt akarjuk, Szerbia sikeres legyen. Ehhez viszont az szükséges, hogy leszámoljon a milosevici háborús bűnök hagyatékával" - nyilatkozta az [origo]-nak Fintor. A tisztviselő hozzátette, a most bevezetett szanciók nem érintik a Montenegrónak és Koszovónak nyújtott segítséget, azokat a pénzeket továbbra is utalja az Egyesült Államok. Az USA ráadásul tovább folytatja demokráciát erősítő és humanitárius programjait Szerbiában.

A Human Right Watch (HRW) emberi jogi szervezet csütörtökön közzétett tavalyi éves jelentésében ugyancsak azt állapította meg, hogy Belgrád nem mutat készséget a teljes együttműködésre Hágával, amióta megalakult az új szerb kormány, amelyben a miniszterelnök vezette nacionalista Szerbiai Demokrata Párt van túlsúlyban. A HRW szerint Vojislav Kostunica kormányfő nyíltan ellenzi a vádlottak letartóztatását, azt hangoztatva, hogy a feltételezett háborús bűnösöknek önként kell bíróság elé állniuk.