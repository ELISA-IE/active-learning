Szmogriadó 7 olasz nagyvárosban

Tilos minden benzinüzemű, két- és négykerekű járművel közlekedni Rómában és több olaszországi nagyvárosban vasárnap. A szmogriadókra a megnövekedett füstkibocsátás és a kedvezőtlen meteorológiai folyamatok egybeesése miatt van szükség.

Nem szabad magánautóval és motorral közlekedni vasárnap Rómában és további 6 olasz városban. A zord időjárás miatt az utóbbi időben többen ültek kocsiba Olaszország nagyvárosaiban, és nagy mennyiségű szennyező anyag jut a levegőbe a lakások fűtése nyomán is. A szél ugyanakkor napok óta nem tisztította ki több város levegőjét. A nagyobb füstkibocsátás, és a kedvezőtlen meteorológiai folyamatok egybeesésével magyarázzák a városok önkormányzatai a vasárnapra elrendelt szmogriadókat. 

A fővárosban délelőtt 10 és délután 6 óra között tilos minden benzinüzemű, két- és négykerekű járművel közlekedni az úgynevezett belvárosi zöld övezetben. A buszok, a taxik, a mentők, a diplomáciai testületek járműveire, valamint a mozgássérültek és a szolgálatban lévő orvosok autóira nem vonatkozik a tilalom. Mindenfajta közlekedést megtiltottak vasárnap délelőttre, vagy egész napra Bolognában, Mantovában, Cremonában, Ferrarában, Parmában és Ravennában is.A forgalomkorlátozás megszegői közel 20 ezer forintnak megfelelő bírságra számíthatnak.