Tavaly gyorsabban bővült a kivitel a behozatalnál

Korrigált adatok szerint 2004-ben a behozatal értéke 12 048 milliárd forint, a kivitelé pedig 11 072 milliárd forint volt; az import így 13, míg az export 15 százalékkal bővült egy év alatt - közölte honlapján előzetes adatként a Központi Statisztikai Hivatal. A deficit így 976 milliárd forint volt, ami 76 milliárddal kevesebb az egy évvel korábbinál. 

A behozatal mennyisége 2004-ben 14, a kivitelé 17 százalékkal bővült egy év alatt - olvasható a dokumentumban. 

A KSH első becslése szerint decemberben az import értéke 975, az exporté 912 milliárd forint volt, így a mérleg hiánya 63 milliárd forintra tehető. A behozatal forintértéke 2, a kivitelé 7 százalékkal nőtt egy év alatt; a decemberi behozatal 69, a kivitel 76 százalékát az Európai Unió 24 tagállamával bonyolítottuk le.

A tavalyi adatok módszertani korrekciójának hátteréről itt olvashatnak.