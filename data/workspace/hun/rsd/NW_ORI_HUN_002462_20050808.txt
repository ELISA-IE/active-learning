Mérgeket találtak egy esztergomi csatornában

Rákkeltő anyagokat találtak abban a csatornában, ami az esztergomi patakot köti össze többek között a dorogi hulladékégetővel és a Richter gyógyszergyárával. A kis mennyiségű szennyezés a környező települések ivóvizét nem veszélyeztette. A környezetvédelmi hatóságok szerint a rákkeltő anyagok valószínűleg nem a gyáraktól kerültek ki, Esztergom szerint viszont a dorogi égető továbbra se működik biztonságosan.

Dioxint, PCB-t és más rákkeltő anyagokat mutattak ki szombaton az esztergomi Kenyérmezei patakba torkolló csatorna iszapjában. A többek között Juscsenko ukrán elnök mérgezéséért is felelős dioxin jelenléte miatt a környezetvédelmi hatóságok lezárták az öt kilométer hosszú csatornát és azonnali tisztítást rendeltek el. Gerencsér Tivadar, az Észak-Dunántúli Környezetvédelmi, Természetvédelmi és Vízügyi Felügyelőség igazgatója az [origo]-nak elmondta: a közeli települések ivóvízbázisába nem került szennyeződés, egy újabb esőzés azonban a patakba, onnan pedig a Dunába moshatta volna a rákkeltő anyagokat tartalmazó iszapot.

A szennyező anyag több helyről kerülhetett a csatornába, arra ugyanis a tavalyi dunai szennyezésért felelős dorogi hulladékégető, a Richter Gedeon Rt dorogi gyógyszergyára, valamint több kisebb szennyvízvezeték is rá van kötve. A potenciális szennyezők körét pedig az illegális bekötések is növelik. A környezetvédelmi hatóságok szerint a kis mennyiségű szennyezés arra utal, hogy nem nagy vállalatokból öntötték a csatornába az iszapot. Gerencsér elmondta: a rákkeltő, büdös iszap nem az elmúlt napokban került a csatornába, hanem jóval korábban. Valószínűleg még az idén, tavaly ugyanis kétszer is kitisztították a hulladékégető és a gyógyszergyár által is használt rendszert. 

Az ürítő csatornából a Kenyérmezei patakba legutóbb július 8-án ömlött barna színű, büdös folyadék, amiben mérgező oldószereket (benzolt, toluolt) találtak. Amíg a csatornában a szennyezés mértéke dulpa annyi volt, mint ami az ivóvízben megengedett, addig a patakból vett mintákban már nem haladta meg az előírt értéket. A vízügyi felügyelőség ismeretlen tettes ellen feljelentést tett.

Esztergom városa, amelynek ivóvízbázisát leginkább veszélyeztetheti egy dorogi szennyezés, viszont a veszélyeshulladék-égetőt sejti a kibocsátások mögött. Takács István, az esztergomi önkormányzat sajtóreferense az [origo]-nak elmondta: az Onyx Kft. által üzemeltett égető a tavalyi szennyezés óta továbbra se garantálta a biztonságos üzemeléshez szükséges feltételeket, ráadásul azóta az égető növelte is a kapacitását. 

A dorogi égetőből tavaly júliusban száz köbméter fáradt olaj és mérgező oldószer ömlött a Kenyérmezei patakon keresztül a Dunába, onnan pedig az esztergomi ivóvízhálózatba. A szennyezés miatt vízfogyasztási tilalmat rendeltek el Esztergomban, a lakosságot pedig palackos és lajtos kocsival szállított ivóvízzel látták el több héten keresztül.