Lepontozták a mérges arcú csokimikulást

Feszes fólia, jól olvasható felirat és szép grafika - a jó minőségű csokin kívül ezek szükségesek ahhoz, hogy jó minősítést kapjon a fogyasztóvédőknél egy-egy csokimikulás. A teszten megvizsgált 15 csokimikulás közül mindegyik megfelelő minőségű volt, a legtöbb pontot a valódi csokiból készült különlegességek kapták. Lepontozták viszont a barátságtalan, mérges arcú csokimikulást.

A kakaós tejmasszából és a valódi csokoládéból készült csokimikulásokat tesztelte a Fogyasztóvédelmi Egyesület lapja, a Kosár Magazin. A megvizsgált 15 csokimikulás közül mindegyik megfelelő minőségű volt, kivetnivalót - néhány esetben - a csomagolás, a feliratozás és a grafika hagyott maga után. A csomagolóanyagnak feszülnie kell a figura testén, ez nem kizárólag esztétikai szempont, hanem azt is garantálja, hogy a csokoládé tiszta maradhasson - áll a civil fogyasztóvédők megállapításai között. 

A feliratozásnál pedig az a legfontosabb, hogy a címke jól olvasható legyen, például ne piros fóliára írjanak fekete betűkkel. Lepontozták azokat a csokimikulásokat is, amelyeknek csúnya a grafikájuk, a Mikulás arca barátságtalanra, mérgesre sikerült. De olyan figurákkal is találkoztak, ahol hiába volt más-más rajz a fólián - krampusz és hóember -, a csomagolás alatt ugyanaz a figura lapult, ami nem hasonlított se hóemberre, se krampuszra. 

A csokimikulások közül az olcsóbb kategóriába tartoznak azok, melyek nem valódi csokoládéból, hanem kakaós étmasszából, illetve kakaós tejmasszából készültek, ezeknek darabját 100 forint alatt meg lehet vásárolni. A készítésükhöz felhasznált massza kakaóporból, cukorból, növényi zsírból és tejporból áll. Az ebben a kategóriában megvizsgált hat figura közül öt a nem túl bizalomgerjesztő "még megfelelő" minősítést kapta, mindössze egyetlen érte el a "közepes" szintet. 

A valódi tej-, illetve étcsokoládéból készült csokimikulások közül több is kiválónak bizonyult, azokat értékelték a legtöbb ponttal, amelyek valamilyen különlegességet is tartalmaztak, például mentolos ízesítést, ropogós gabonapelyheket vagy egy réteg fehér csokoládét. A hatalmas választékban viszont alig találni étcsokoládés Mikulást - állapították meg a fogyasztóvédők. A valódi csokoládéból készült csokimikulások jóval drágábbak, mint a masszából készült társaik, a megvizsgáltak közül a legdrágábbnak darabja 650 forint. 