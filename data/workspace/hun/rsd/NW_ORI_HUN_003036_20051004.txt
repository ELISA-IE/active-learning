Bekamerázták a debreceni egyetem bonctermét

Kamerákat szereltek fel a debreceni orvosi egyetem bonctermébe, hogy az intézmény ne keveredhessen a májusihoz hasonló szervlopási botrányba - tudta meg a Magyar Hírlap. Tavasszal egy norvég televíziós csatorna felvételeket készített az egyetemen, melyekből az derült ki, hogy a diákok pénzért szerveket vihetnek ki a boncteremből.

Kamerákat szereltek fel a debreceni orvosi egyetem bonctermébe - tudta meg a Magyar Hírlap. Az egyetem vezetősége ezzel akarja megelőzni, hogy a májusihoz hasonló szervlopási ügybe keveredjenek. A kamerák egyelőre nem működnek, sőt az is elképzelhető, hogy később is csak éjjelre kapcsolják be őket - közölte a Magyar Hírlappal az Általános Orvostudományi Kar dékánja. 

Idén tavasszal egy norvég televíziós csatorna készített felvételeket a debreceni egyetemen, melyekből kiderült, hogy a diákok pénzért éjjel is gyakorolhatnak a boncteremben, sőt szerveket vihetnek ki magukkal. Az ügyben folytatott későbbi vizsgálat ugyanakkor azt állapította meg, hogy az egyetemen jogszerűen, az etikai szabályoknak megfelelően kezelik a preparátumokat. A vizsgálat megállapítása szerint az intézetből semmi nem tűnt el és sem a diákok, sem a boncmester nem erősítették meg a filmbeli állítást, hogy pénzt fizettek volna az éjszakai boncolásért.