Roma műsorvezetőket keres az RTL

Ösztöndíjat alapított az RTL Klub roma fiataloknak. A kiválasztottak egy éven keresztül tanulhatnak a szerkesztőségekben, később pedig akár műsorvezetőként is dolgozhatnak a csatornánál. Az RTL Klubnál régóta gondolkodtak azon, hogy jó lenne roma műsorvezetőket alkalmazni, azonban a válogatásokra mindig nagyon kevés roma jelentkezett.

Ösztöndíjat alapított az RTL Klub roma fiataloknak azzal a céllal, hogy a későbbiekben roma műsorvezetők is legyenek a csatornánál. Az ösztöndíjra minden érettségivel rendelkező, magát roma származásúnak valló fiatal jelentkezhet. Az egyéves ösztöndíjat hivatalosan a Hégető Honorka Alapítvány adja, amelynek elnöke Kotroczó Róbert, az RTL Klub hírigazgatója. 

Kotroczó Róbert elmondta, régóta gondolkodtak azon, hogy jó lenne roma műsorvezetőket alkalmazni. Azonban a válogatásokra mindig nagyon kevés roma jelentkezett. "Vannak, voltak roma riporterek a csatornánál, de kevesen" - fogalmazott a hírigazgató. Azért alapították az ösztöndíjat, hogy ezen a helyzeten változtassanak. 

Két fiatalt választanak ki, akik egy éven keresztül élvezik az RTL Klub támogatását, tanulhatnak a szerkesztőségekben, és angol nyelvtanfolyamon vehetnek részt. Az, hogy a képzés végén lesz-e belőlük műsorvezető, vagy kapnak-e más feladatot a csatornánál, már a saját rátermettségükön múlik. Kotroczó Róbert kijelentette, hogy szeretnék, ha a fiatalok képernyőre kerülnének. Hosszú távon a romák elfogadottságát szeretnék növelni ezzel a kezdeményezéssel.