Ismét magyarokat vertek Temerinben

Megvertek két magyar fiatalt a szerbiai Temerinban - adta hírül a újvidéki Magyar Szó. Az ügyben nyomoz a szerb rendőrség. Egy hónappal korábban ugyancsak Temerinben szintén megvertek két magyart.

A szerbiai Temerinben ismét megvertek két magyar fiatalt - írja csütörtöki számában az újvidéki Magyar Szó. A napilap a Vajdasági Magyar Demokrata Párt (VMDP) alelnökét, Csorba Bélát idézi, aki szerint az incidens még vasárnap történt. Két magyar fiatalember a buszállomás felé tartott, amikor egy fehér színű Opelből odakiabáltak nekik. Az egyik magyar fiatal a kezével a béke jelét mutatta feléjük.

Pár perccel később ismét melléjük hajtott a gépkocsi, négy szerbül beszélő fiatalember ugrott ki belőle, és lökdösni kezdték a magyar fiatalokat. A dulakodás pillanatok alatt elfajult, mindkét magyart súlyosan bántalmazták, akiknek végül sikerült elmenekülniük. Egy közelben lévő árus értesítette a rendőröket, akik azonnal a helyszínre érkeztek, addigra azonban a támadók elmenekültek. A rendőrség nyomoz az ügyben.

Június közepén szintén Temerinben ugyancsak két magyar fiatalt vertek meg, a támadók azt kifogásolták, hogy a két fiatal miért beszél magyarul. Az incidenst követően Gyurcsány Ferenc miniszterelnök felkérte Somogyi Ferenc külügyminisztert, hogy hivatalosan tájékozódjon szerb partnerénél. Vuk Draskovic, Szerbia-Montenegró külügyminisztere válaszlevelében azt írta: az újvidéki rendőrkapitányság nyomozása megállapította, hogy a szerb fiatalok etnikai okokból támadtak a magyarokra.