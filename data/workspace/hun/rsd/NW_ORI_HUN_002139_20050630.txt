OTP-Mol-Trigránit szövetség Ferihegyért

A Demján Sándor érdekeltségébe tartozó Trigránit Rt. és Euroinvest, a Mol olajcég, valamint az OTP Bank közös konzorciumot hozott létre a Budapest Airport privatizációjára - értesült a Világgazdaság. Az információt a Trigránit Rt. elnöke megerősítette. 

A keddi határidőre benyújtotta a Budapest Airport Rt. privatizációjára vonatkozó szándéknyilatkozatát az ÁPV Rt.-hez a Mol, az OTP Bank, a Trigránit Rt. és az Euroinvest által létrehozott nemzeti tőketársaság - közölte a Világgazdasággal Demján Sándor. 

A Trigránit vezére elmondta, hogy a négy társaság konzorciuma rendelkezik a pályázati kiírásban feltételként megszabott kétmilliárd eurós tőkeerővel, szakmai befektetőként pedig a dinamikusan fejlődő velencei és trevisói repülőteret üzemeltető Save Spát jelölték meg. 

Demján Sándor a lapnak nem árulta el a konzorcium ajánlatának értékét, illetve a szakmai befektető részesedését sem. Szakértők szerint az előbbi összeg 100-200 milliárd forint, a Save Spa részesedése pedig 20 százalék lehet. 

Demján Sándor szerint a négy cég legfontosabb szempontja az, hogy a Ferihegyi repülőtér a nemzeti tőke kezében maradjon, hiszen így biztosítható, hogy fennmaradjon és fejlődjön Budapest regionális központi szerepe. Demján szerint a konzorcium nem a közvetlenül elérhető nyereségért száll versenybe, hanem azon lehetőségek kibontásában érdekelt, amelyeket Budapest központi szerepe biztosíthat. 

Az ÁPV Rt. a Budapest Airport 75 százalék mínusz egy szavazatnyi részesedését kínálja fel eladásra, a szándéknyilatkozatokat június 28-ig lehetett benyújtani. A vagyonkezelő tájékoztatása szerint a pályázatra tizenegyen jelentkeztek. A nem kötelező erejű ajánlatokat augusztus 29-ig, a kötelezőket november 2-ig kell benyújtaniuk a cégeknek. Az eredmény kihirdetése november 3. és december 31. között történhet meg - írja a Világgazdaság. 