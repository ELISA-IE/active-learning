Nika nem tudta, hogy megszakíthatja az adást

A pápa halálhírének késői bejelentése miatt leváltott MTV-s hírigazgató nem tudta, hogy joga lett volna megszakíttatni az éppen vetített filmet - írja a Népszabadság. A lap ismerteti a tévé vezetőinek jelentését az ügyben. Ebből az is kiderül, hogy a halálhír bejelentésekor a Híradó stábja nem volt a helyén, így a hírműsor csak késve kezdődhetett.

A pápa haláláról szóló hír kései közreadása miatt leváltott MTV-s hírigazgatónak nem volt tudomása arról, hogy joga lett volna megszakíttatni az éppen vetített filmet, s rendkívüli híradót elindítani - írja a Népszabadság szombati száma. 

A lap ismerteti a kuratórium elnöksége részére készített jelentést, amelyet a köztévé vezetése készített. Eszerint Nika György úgy tudta, hogy Simon András műsorokért felelős alelnök kifejezetten megtiltotta, hogy a műsort a pápa halála esetén megszakítsák.

A Simon András vezette vizsgálat viszont azt állapította meg, hogy erről a tiltásról Nikán kívül senki nem tudott. A 2000 óta érvényben lévő elnöki utasítás szerint pedig rendkívüli műsorváltozást a hírigazgató is elrendelhet.

A jelentésből az is kiderül, hogy a Híradó azért sem kezdődhetett el időben, mert a halálhír bejelentése után is mindössze egy világosító volt az üres stúdióban - írja a lap. Nika sem volt bent már péntek délután óta a szerkesztőségben, ahogy a Híradó szombat estére kijelölt felelős vezetője sem.