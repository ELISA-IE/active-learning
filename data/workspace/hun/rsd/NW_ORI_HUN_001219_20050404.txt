Tizennyolc milliárd dolláros olajipari fúzió az USA-ban

A második legnagyobb amerikai olaj multivállalat, a ChevronTexaco olajtársaság hétfőn közölte: megvásárolja az ugyancsak amerikai Unocal olajipari céget 16,4 milliárd dollárért, és 1,4 milliárdot fizet annak adósságaiért. A ChevronTexaco a vételár 75 százalékát részvényeivel egyenlíti ki.

A ChevronTexaco az ügylet érdekében 210 millió részvényt bocsát ki. Ugyanakkor azt várja, hogy az Unocal megszerzése évi 325 millió dolláros megtakarítást tesz lehetővé számára a párhuzamos tevékenységek felszámolása révén.

Jelentések szerint az Unocal tekintélyes olaj- és gáztartalékkal rendelkezik kitermelőhelyein, melyek egy része Délkelet-Ázsiában, a gyorsan fejlődő kínai és indiai piac közelében található. A ChevronTexaco múlt évi nyeresége elérte a 13,3 milliárd dollárt.