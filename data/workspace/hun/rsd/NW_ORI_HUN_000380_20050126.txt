Az afroamerikaiak szerint a CIA műve a HIV-vírus

Az afroamerikaiak közel fele véli úgy, hogy az AIDS-et okozó HIV-vírust emberek hozták létre - derült ki egy felmérésből. A megkérdezettek negyede szerint a vírust egy kormányzati laboratóriumban hozták létre, és minden nyolcadik nyilatkozó szerint a CIA állította elő és terjesztette el. A legutóbbi felmérés szerint az új fertőzöttek 50 százaléka afroamerikai.

A Rand részvénytársaság és az oregoni egyetem közös felmérését szerdán ismertette a Guardian. A cikk írói úgy vélték, hogy az afroamerikaiak nézetei miatt sokkal nehezebb megállítani körükben a HIV-vírus terjedését, miközben közülük már most is magas a fertőzöttek aránya.

 

A felmérés szerint az afroamerikaiak közel fele véli úgy, hogy az AIDS-et okozó HIV-vírust emberek hozták létre. A megkérdezettek negyede szerint a vírust egy kormányzati laboratóriumban hozták létre, és minden nyolcadik ember szerint a CIA állította elő és terjesztette el.

 

Az afroamerikaiak alkotják az Egyesült Államok lakosságának 13 százalékát, és a legutóbbi felmérés szerint az új fertőzöttek 50 százaléka afroamerikai. 2003-ban az új női HIV-fertőzöttek 73 százalékát az afroamerikai nők adták. "Az összeesküvés-elméletek akadályozzák a hatékony megelőző munkát" - mondta a Washington Postnak a felmérést készítő egyik tudós, Laura Bogart.

A felmérés során a megkérdezettek döntő többsége nyilatkozott úgy, hogy szerinte az AIDS gyógyítását megtagadják a szegényektől. 44 százalékuk szerint azok, akik kaptak az új AIDS elleni gyógyszerekből, a kormány talpnyalóivá váltak, és 15 százalékuk meg van arról győződve, hogy az AIDS-et azért találták ki, hogy kivégezzék a feketéket. A válaszokat meglepő módon nem tudták különválasztani kor, nem, iskolai végzettség vagy jövedelem szempontjából.

A floridai egyetem afroamerikaiak viselkedését kutató professzora szerint a felmérésben az a legelképesztőbb, hogy a válaszok a feketék tapasztalataiból erednek. 1932 és 1972 között ugyanis a szövetségi kormány 400 alabamai afroamerikain végzett kísérleteket. Azt mondták nekik, hogy szifilisz ellen kezelik őket, de sokan megbetegedtek és meghaltak.