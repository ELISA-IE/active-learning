Kuncze szerint félreértelmezték szavait

Kuncze Gábor, az SZDSZ elnöke a Nap-Keltében az MTI tudósítása szerint azt nyilatkozta: egyik kihívója - Fodor Gábor és Kis Zoltán - sem gondolja komolyan, hogy pártelnök lehet. Kis Zoltán az [origo]-nak azt mondta: nem estek neki jól a pártelnök szavai, mert ha nem gondolta volna komolyan, hogy indul, nem fogadta volna el a jelölést. Azt ugyanakkor elismerte, hogy a jelenlegi erőviszonyok között Kunczénak van a legnagyobb esélye nyerni. Kuncze viszont közölte: ő pont az ellen tiltakozott, hogy a műsorvezető eleve leírta Kis Zoltánt.

Kuncze Gábor, az SZDSZ elnöke csütörtök reggel a Nap-Kelte című televíziós műsorban - az MTI tudósítása szerint - közölte: szerinte sem Fodor Gábor ügyvivő, sem Kis Zoltán, az Országos Tanács tagja nem gondolja komolyan, hogy a párt elnökévé választják a párt március 19-i országos tisztújító küldöttgyűlésén.

"Ő sem" - reagált a hírügynökség szerint a kisebbik kormánypárt elnöke arra az újságírói kérdésre, amely szerint Kis Zoltán valószínűleg nem gondolja komolyan a pártelnöki tisztségért való indulást, Fodor Gábor azonban igen. Kuncze Kis Zoltánról azt mondta, hogy ő a pragmatikusabb, Fodor Gábor pedig sokkal inkább elvi politizálást hirdet. "Én már megint középen állok" - tette hozzá.

A SZDSZ elnöke kifejtette: szerinte Fodor Gábor azért nem gondolja komolyan a pártelnöki posztért való indulást, mert nyilatkozataiban is elismeri, hogy tisztában van az erőviszonyokkal, de azért indul, hogy megjelenítsen egy másfajta véleményt. "Aminek én egyébként örülök" - tette hozzá.

Fodor Gábor, az SZDSZ jelenlegi ügyvivője kedden jelentette be, hogy indul az SZDSZ elnöki posztjáért.

"A hangsúly zavart" - mondta az [origo]-nak Kis Zoltán, aki látta Kuncze nyilatkozatát. A pártelnökkel azonban azóta sem beszélt. Hozzátette: bár nem esett jól az ominózus mondat, nem vette a szívére, mert mint közölte: nem Kunczét hibáztatja, hanem a műsorvezetőt, aki minősítette.

"Nem én találtam ki, hogy meg akarok mérkőzni Kuncze Gáborral" - jelentette ki a politikus. Mint mondta, egyre több helyi szervezet szerint többet kellene foglalkozni a kistelepülések problémáival. "Nekem az agrárügyek a szakterületem. 16 éve járom az országot, bár a hangom kevésbé hallattszik messzire" - vélte Kis, arra utalva, hogy Kuncze és Fodor is gyakrabban jelenik meg az országos médiában.

"Nem szeretem a hülyítést. A megyei választmány kiállt mellettem, hiszen nem volt rajtam kívül más jelöltjük. Ha megjelenek a küldöttgyűlésen, és kapok bizonyos számú szavazatot, akkor jelzésértékű lesz, hogy kettőt vagy mondjuk százat. Utóbbi azt mutatná, hogy a küldöttek számára fontos, amit én megjelenítek, és az elnöknek is képviselnie kellene azt, amit én" - mondta. Hozzátette ugyanakkor, hogy tisztában van az esélyeivel, hiszen Kuncze minden szempontból megállja a helyét. Úgy vélte ugyanakkor, hogy mindazt képviselnie kellene az elnöknek, ami a kormányprogram része, és ez jelenleg nincs így.

Kuncze Gábor az [origo]-nak azt mondta: sajnálatos, ha félreértelmezték szavait. Közölte: a műsorvezet kezdte úgy a kérdését, hogy Fodor Gábor a kihívója, mire ő megjegyezte, hogy Kis Zoltán is. "Az újságíró ekkor megjegyezte, hogy Kis Zoltán nem gondolta komolyan, mire én mondtam, hogy ilyen alapon Fodor Gábor sem" - emlékezett vissza a történtekre Kuncze, aki szerint a két riválisnak az az egymáshoz hasonló nyilatkozata állhat a háttérben, miszerint tisztában vannak az erőviszonyokkal. "Én az ellen tiltakoztam, hogy Kis Zoltánt eleve leírja a műsorvezető" - mondta az SZDSZ elnöke.

Az [origo]-nak Fodor Gábort egyelőre nem sikerült elérnie.