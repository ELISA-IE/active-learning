Nem kezelték a hepatitises nő fogát

Személyiségi jogi pert indít egy roma nő egy fogorvos ellen, aki nem volt hajlandó őt kezelni, mivel Hepatitis C vírussal fertőzött. Az orvos annak ellenére elutasította az asszonyt, hogy védőmaszkot és gumikesztyűt viselt.

A középkorú roma nő évekkel ezelőtt egy műtét során kapott transzfúzió alkalmával hepatitis C vírussal fertőződött meg. Ezt jelezte fogorvosának is, aki a betegséget felvezette a kartonjára. A napokban a nő az éjszakai ügyeleteshez ment fogfájásra panaszkodva. Mikor az ügyeletes orvos meglátta a nő kartonján, hogy fertőzött, kiabálni kezdett vele. Az asszony elmondása szerint a fogorvos azt kiabálta neki: "Mit képzel? Maga után ki kell fertőtleníteni az egész rendelőt, mert tudja magának, mi a betegsége? Nem vagyok hajlandó kihúzni a fogát."

 

A nő sérelmezte, hogy az orvos annak ellenére nem kezelte, hogy védőmaszkot és gumikesztyűt viselt. Ezért személyiségi jogi pert indít a fogorvos ellen. A perben a Nemzeti és Etnikai Kisebbségi Jogvédő Iroda (NEKI) képviseli. A NEKI munkatársa, Bodrogi Bea szerint az orvosnak kötelessége lett volna ellátni a beteget, akit emberi méltóságában is megsértett.

 

Balogh Krisztina Kinga - Roma Sajtóközpont (RSK)