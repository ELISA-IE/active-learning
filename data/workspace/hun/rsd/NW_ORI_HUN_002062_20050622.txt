Államtitkokkal győzködik a Zengőről Sólyomot

Juhász Ferenc honvédelmi miniszter államtitkokat készül megmutatni Sólyom László megválasztott köztársasági elnöknek, hogy jobban el tudjon igazodni a Zengőre tervezett lokátor ügyében. A védett hegy tetejére tervezett NATO-torony megépítése ellen korábban többször is fellépett Sólyom, aki azt ígérte, hogy elnökként is kiáll a természet védelmében.

Juhász Ferenc honvédelmi miniszter azt tervezi, hogy hamarosan titkos információkkal látja el Sólyom Lászlót a Zengőre tervezett NATO-lokátorral kapcsolatban. Juhász olyan adatokat tervez átadni, amelyeket Sólyomnak civilként nem volt lehetősége megismerni.

Évek óta tart a Honvédelmi Minisztérium és a környezetvédő civilek vitája a Zengőről. A védett hegy csúcsára a magyar kormány még a kilencvenes években ígért egy lokátort a NATO-nak. Helyi és zöld szervezetek 2004. februárjában magukat fákhoz kötözve akadályozták meg az építkezés elkezdését. Azóta a kormány leállította a beruházást, de a NATO-nak ígért kötelezettség szerint ősszel mindenképpen meg kellene kezdeni a munkát. A kormány egy szakértő bizottságot kért fel a vita véleményezésére, de a válasz nem volt egyértelmű: katonai szempontból a Zengő a legjobb megoldás, de környezetvédelmi szempontból nem, állt a jelentésükben. Katonai szakértők szerint több tízmilliárdos ráfizetéssel és csak több lokátorral lehetne kiváltani a Zengőre tervezett radart. A környezetvédők úgy sejtik, hogy a kormány továbbra is a Zengőre akarja építeni a tornyot.

A civil tiltakozás egyik meghatározó szervezete a Védegylet, amelynek tagja Sólyom László megválasztott köztársasági elnök is. Sólyom többször is határozottan fellépett a lokátor megépítése ellen, és zöld elkötelezettségét megválasztásakor is hangsúlyozta. Azt ígérte, hogy ha elnök lesz, akkor a hadsereg főparancsnokaként mindent megtesz a Zengő épségéért, ha ezzel nem veszélyezteti Magyarország biztonságát.

A honvédelmi miniszter szerint "botcsinálta emberek" "zöldségeket" beszélnek a Zengő ügyében. Szerinte egy fontos környezetvédelmi és egy fontos biztonságpolitikai érdek áll egymással szemben, és ezért részleteket és új szempontokat akar közölni Sólyom Lászlóval. Vélhetően megpróbálja ezekkel rábírni az elnököt, hogy a zöldek oldaláról álljon át a katonákhoz.

MTI/[origo]