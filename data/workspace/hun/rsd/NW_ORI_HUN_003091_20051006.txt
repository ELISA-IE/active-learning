Sokan adnának nevet a belvárosi parknak

Több mint száz ötlet érkezett arra a pályázatra, amelyet a Károly körúti bazársor lebontásával létesülő park elnevezésére írt ki a Városháza - írja a Népszabadság. A legtöbben azt javasolták, a területet hívják Madách, Károly vagy Centrál Parknak.

Száznál is több ötlet érkezett a Károly körúti bazársor helyén létesülő ideiglenes park elnevezésére. A legtöbben azt javasolták, a területet hívják Madách, Károly vagy Centrál Parknak - írja a Népszabadság. Volt, aki Hofi Gézáról nevezné el a közterületet, néhányan pedig Európa Parknak titulálnák. A zöldszervezetek a Fővárosi Kertészeti Vállalat egykori vezetőjének, Radó Dezsőnek állítanának emléket, és róla neveznék el a parkot. 

A Fidesz Pató Pál Parkra keresztelné a területet - így is minősítve a városvezetés munkájának hatékonyságát -, az MDF pedig a Pénznyelő Park javaslattal rukkolt elő, arra utalva, hogy szerintük eddig hétszázmillió forintot emésztett fel a terület rendezése.