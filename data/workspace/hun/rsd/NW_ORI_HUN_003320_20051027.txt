A cseh jegybank alapkamatot emelt

Meglepetésre 25 bázispontos alapkamat-emelés mellett döntött a cseh jegybank Monetáris Tanácsa csütörtöki ülésén; a jegybanki alapkamat így 2 százalékra emelkedett.

A piaci várakozásoktól eltérően, melyek változatlan kamatszintet valószínűsítettek, 25 bázisponttal kamatot emelt a cseh jegybank Monetáris Tanácsa a mai ülésén. Az irányadó ráta így 2 százalékra emelkedett. 

Monetáris szigorításra több mint egy éve nem került sor Csehországban. A mai döntéssel eltűnik a negatív kamatkülönbözet az euró-zóna és a cseh ráta között. 

Hétfőn a magyar, míg kedden a szlovák, tegnap pedig a lengyel jegybank hagyta változatlanul az irányadó rátáját (6, 3, illetve 4,5 százalék).