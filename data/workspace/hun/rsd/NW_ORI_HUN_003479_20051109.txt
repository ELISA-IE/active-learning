Törvénytelenül kénytelenek receptet írni az orvosok

Úgy tűnik, törvénytelenül kénytelenek recepteket felírni a háziorvosok. Az OEP ugyanis az eddigi receptelírási gyakorlaton változtató rendelet életbe lépésével néhány nappal visszadátumozva küldi ki a szerződésmódosításokat, így az orvosok nem tudják a felmondás és az új szerződés dátuma közötti időben írhatnak-e fel recepteket - írja a Népszabadság. 

Elbizonytalanítja az orvosokat, hogy október 31-ével megszűnt az egészségbiztosítóval kötött, receptírásra jogosító megállapodásuk. Ez az első lépés annak a rendeletnek a megvalósítása során, amelyben megvonják a magánorvosoktól a 90, 100 százalékban támogatott készítményekre, illetve a közgyógyellátás igazolványra vonatkozó receptfelírási jogukat - írja a Népszabadság. 

Wertner János, a Semmelweis Egyetem főorvosa szerint a lépéssel egyoldalúan bontanak fel egy magánjogi szerződést, "miközben senki sem tudja, hogy fölírhatunk-e receptet vagy sem".

Wertner szerint ez az intézkedés pluszterheket ró a kórházakra, mert majd tőlük vonják meg az orvosok által szabálytalanul fölírt gyógyszerek ellenértékét. 

Az ügyben még a miniszterelnököt is megkeresték. Dr. Báthori Gábor, az Egészséges Jövőnkért Mozgalom vezetője levélben közli Gyurcsány Ferenccel, hogy nincs mód a szerződésmódosítás szövegét áttanulmányoztatni több ezer praktizáló orvossal, és az őket képviselő orvosi kamarának sem áll módjában ismertetnie és aláírnia azt, pedig ezt törvény írja elő. 

A lap szerint az alapellátásban dolgozó orvosok november 4-én kapták meg szerződésmódosítást október 28-i dátummal, ami szerintük eleve szabálytalan. A háziorvosoknál patthelyzet alakult ki, mivel jelenleg érvényes szerződés nélkül maradtak, így elvben nem írhatnának fel recepteket. 

A receptírási jogosultságok felülvizsgálatától az OEP a költségek csökkentését reméli, ám az érintettek szerint csak ellehetetleníti a magánpraxisokat, még több beteget zúdítva az orvoshiányban szenvedő állami szakrendelésekre, ráadásul a több vizsgálat költségét a tb-nek kell fizetnie - derül ki a Népszabadság írásából. 