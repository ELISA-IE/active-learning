Bővül a csokimikulás-piac

Bővülés tapasztalható a csokimikulások évi 950 millió forintos piacán. Piaci felmérések szerint a magyar háztartások közel harmada vásárol csokimikulást az ünnepek alatt. A mikulás mellett a másik slágerterméknek számító szaloncukor visszaszorulóban van, de még így is átlag másfél kilót vesz belőle egy átlagos háztartás.

Mikulás napján kezdődik a kereskedelmi főszezon. Az ünnephez hozzátartoznak azok a szezonális édességek, amelyeket az év folyamán csak ilyenkor talál a boltokban a vásárló. A karácsonyi szezonális édességek: csokitélapó, mikuláscsomag, adventi naptár piaca nem lebecsülendő, évi közel 2 milliárdos kiskereskedelmi forgalmat generálnak. Az érdeklődés érthető, hiszen a GFK felmérése szerint a magyar lakosság 68 százaléka szívesen fogyaszt csokoládét.

Az édesség-piacon legjelentősebb szereplője természetesen a csokimikulás: évente 950 millió forint értékben vásárolunk a csokoládéfigurából. A GFK piackutatás szerint az utóbbi években a csokimikulások piaca fokozatosan bővült 2002 óta. A piacon 2003-ban 9, 2004-ben pedig 6 százalékkal több csokitélapoót adtak el. Az értékesítésből származó bevétel 2003-ban - az átlagár-csökkenés következtében - mintegy 13 százalékkal zsugorodott, azonban 2004-ben újabb 9 százalékkal nőtt. 2004-re a kilogrammonkénti átlagár 1977-forintra növekedett, ez közel három százalékos árnövekedés éves összevetésben.

A szezonban eladott termékek egyre nagyobb részét teszi ki a játékkal, vagy ajándéktárggyal kiegészített édességcsomag. Ezek piaci részesedése a 2003-as 13 százakról 2004-05-re 21 százalékra ugrott fel. Az ajándékcsomagok a hagyományos mikulás csomagok helyét veszik át, noha jóval drágábbak azoknál: a mikulás csomagok piaci részesedése az említett időszakban 17-ről 12 százalékra esett vissza. Az adventi naptárak stabilan tartják hét százalékos piaci részesedésüket.

A csokimikulásokat egyre többen szerzik be hipermarketekből. A csokoládéfigurára költött összeg kétötödét hipermarketekben fizették ki 2004-ben. Az összes karácsonyi édesség beszerzése tekintetében a hipermarketek átvették a vezetést: a vevők 51 százaléka intézi itt a karácsonyi édességvásárlást. Érdekes módon, a hipermarketek a piaci átlagnál nagyobb mértékben: 61 százalékban részesedtek a mikuláscsomagok piacából - áll az ACNielsen elemzésében.

Csökken a szaloncukor részesedése

A másik karácsonyi slágerédesség a szaloncukor. A termék piaca 2004-ben enyhén csökkent: az eladott mennyiség 2, a szaloncukorból származó árbevétel három százalékkal csökkent egy éves összevetésben. 2004-ben 950 forint volt a termék átlagos ára. A szaloncukor ettől függetlenül továbbra is igen elterjedt terméknek számít: a magyar háztartások hatvan százaléka vásárol legalább egy csomaggal, karácsony közeledtével.

Jellemző, hogy sokan többször is vesznek szaloncukrot az ünnepek alatt. Egy alkalommal általában egy csomaggal, azaz körülbelül egy kilogrammot szokás vásárolni, a háztartások átlagban azonban 1,5 kilót vesznek az egész ünnepre. A többszöri szaloncukor-vásálás betudható az akcióknak, a márkahűségnek, vagy a családok csak később döbbennek rá: egy csomag nem lesz elég az ünnepekre.