Nem kérnek újabb csatlóst Pekingből a hongkongiak

Lemondása okaként rossz egészségi állapotát jelölte meg ugyan, valószínűbb, hogy Peking nyomására távozott posztjáról Tung Csi-hua hongkongi kormányzó. A hongkongiak örülhetnek, hogy megszabadultak a nem annyira politikai képességeiről, mint inkább a kínai vezetéshez való feltétlen hűségéről közismert Tungtól, ám bizonytalanságot okoz, hogy a Peking által kinevezett hongkongi törvényhozás ezúttal kit és mennyi időre ültet majd a nyakukba.

Zavart okozott Hongkongban Tung Csi-hua kormányzó csütörtöki lemondása. A politikus távozását ugyan már napok óta sejteni lehetett, ám hogy ki lesz az utódja, és hogy az meddig lesz hivatalban, egyelőre bizonytalan. Tung - aki pénteken Pekingbe utazik, ahol hivatalosan is elfogadják lemondását - távozása az első vezetőváltás az egykori brit gyarmaton azóta, hogy 1997-ben visszakerült Kína uralma alá. 

Ami biztos: a kormányzói posztot ideiglenesen Donald Csang, Tung eddigi helyettese veszi át, amíg a parlament meg nem választja az új vezetőt. Erre hat hónapja van Peking által kinevezett nyolcszáz fős hongkongi törvényhozó testületnek. 

A posztra legesélyesebb a BBC tudósítója szerint maga Csang, az ugyanakkor még bizonytalan, hogy az új vezetőt mennyi időre választják majd meg: egyszerűen kitölti Tung hátralévő (kétévnyi) hivatali idejét, vagy teljes (ötéves) mandátuma lesz. 

Demokráciapárti aktivisták ugyanakkor azt követelik Pekingtől, hogy használja fel a Tung távozása nyújtotta alkalmat, és tegye lehetővé, hogy a hongkongiak maguk válasszák meg vezetőiket. Az egyik civil jogvédő szervezet szerint Peking kezdettől fogva egyre nagyobb mértékben avatkozik be a hongkongi politikai életbe, és nem biztosítja a beígért autonómiát. Az elmúlt években két jelentős demokráciapárti tüntetést is szervező aktivisták péntek estére újabb megmozdulást terveznek.

Tung távozásának okait - a nem éppen kielégítő hivatalos magyarázatok miatt - csak találgatja a helyi sajtó. A távozó kormányzó - lemondása alkalmából tartott sajtótájékoztatón - azt mondta, meggyengült egészségi állapota miatt hagyja ott hivatalát, igaz, azt nem részletezte, mi a baja. A megfigyelők többsége szerint ugyanakkor a távozás oka, hogy a pekingi vezetés egyszerűen lemondatta. 

Tungból ugyanakkor egyre több hongkonginak is elege lett. Nem tette népszerűvé sem az új, szigorúbb felforgatás ellenes jogszabály tervezete, és az sem, hogy folyamatosan támogatta a demokratikus reformokat korlátozó pekingi politikát. Sokan azt vetették a szemére, hogy a városállamot is úgy próbálta meg igazgatni, mint egykor szállítmányozási családi vállalkozását. Különböző lapok is egybehangzóan azt állítják, alkalmatlan volt Hongkong vezetésére, és távozása után csak jobb napok jöhetnek.

"Keményen dolgozó, kötelességtudó, Pekinghez hű vezető volt, ugyanakkor politikai analfabetizmusa és határozatlansága miatt képtelen volt kiállni Hongkong érdekében. Uralma balszerencse és rossz döntések szerencsétlen kombinációja volt"  - írja róla a South China Mornig Post.

Mások ugyanakkor arra figyelmeztetnek, hogy ha Peking még az első kormányzónak sem hagyja, hogy kitöltse hivatali idejét, komoly az esélye, hogy utódja még kiszolgáltatottabb helyzetben lesz. Tung távozásáról múlt hétfőn kezdtek pletykálni, miután kiderült, hogy új munkahelye lesz: a Kínai Népi Konzultációs Tanács alelnöki posztját kapja. Sokak szerint Peking ezzel akarja kárpótolni eltávolításáért.