A szökőár nyolcszáz halottját exhumálták Thaiföldön

Vasárnap azonosítás céljából kihantolták a december 26-i szökőár nyolcszáz, sebtében eltemetett áldozatát Thaiföldön. A hatóságok azt szeretnék bizonyítani, hogy nincs közöttük azonosítatlan külföldi áldozat. 

Nyolcszáz holttestet exhumáltak a szökőár sietve elhantolt áldozatai közül a thaiföldi Takuapában. A kihantolást a halottak azonosítása miatt rendelték el, hogy a törvényszéki orvos szakértők eloszlathassák azokat a kételyeket, miszerint nemcsak helyi vagy más ázsiai országból származó, de európai halottak is nyugszanak a város temetőjében. Erről hétfőn számolt be a Bangkok Post című thaiföldi lap. 

A thai központi törvényszéki intézet helyettes vezetője szerint a halottak mind ázsiaiak, és azért temették el őket a katasztrófa utáni napokban, mert akkor még kevés hűtőkonténer állt rendelkezésre, és azokat csak a nyugati áldozatok elhelyezésére használták. 

A vasárnap kiásott holttesteket a takuapai Janjao-templomba szállítják, ahol nemzetközi szakértői csoportok folytatják már napok óta a halottak azonosítását. Vizsgálataik után a szakemberek DNS-információkat tartalmazó mikrocsipeket ültetnek be a holttestekbe, majd hűtőtartályokban helyezik el a maradványokat. A thai lap szerint jelenleg több mint 3200 tetemet tartanak száz ilyen hűtőtartályban Thaiföldön. Egyedül az említett templomban 2000 holttestet tárolnak 70 konténerben.

A másik nagy, a cunami áldozatai halottasházaként használt buddhista templomban, a Bang Muangban összesen 1200 halottat tárolnak, 31 konténerben. A halottasház vezetője szerint december 27-e óta 236 holttestet azonosítottak, közülük 15 volt nyugati turista. 

Eközben a thai belügyminisztérium megkérdőjelezte az 5300 áldozat több mint egyharmadának a nemzetiségét. A minisztérium szerint 1973 holttestet nem azonosítottak megfelelően, ezért újra megvizsgálják őket. Sok DNS-mintát ugyanis az áldozatok olyan szöveteiből nyertek, amelyek már elkezdtek bomlani. A minisztérium minden, legalább öt nappal a katasztrófa után fellelt holttestből újabb DNS-minták vételét rendelte el.

Azoknak a külföldieknek, akik úgy vélik, hogy hozzátartozóik lehetnek az azonosítatlan halottak között, DNS-mintákat kell leadniuk saját országuk rendőrségén. Ezeket azután továbbküldik az illetékes thaiföldi hatóságokhoz. Az azonosítási folyamat, amelyen több mint húsz ország szakértői dolgoznak, hetekig, sőt akár hónapokig is eltarthat. A szakemberek ugyanis igyekeznek az összes ismeretlen halott kilétét megállapítani, beleértve a helyiekét is, emellett újra ellenőrzik a sebtében azonosítottak adatait is. A DNS-minták java részét Kínába küldik, ugyanis az ázsiai ország felajánlotta ilyen jellegű kapacitását.

A legutóbbi hivatalos adatok szerint a thaiföldi áldozatok közül 1792 biztosan helyi, míg 1329 külföldi. 2516 halott nemzeti hovatartozása még ismeretlen - írja a Bangkok Post.