Újra a mágnás lehet New York polgármestere

Várhatóan újabb négy évig Michael Bloomberg vezeti New Yorkot. A világvárosban kedden szavaznak a polgármesterről. A négy éve hivatalban lévő Bloomberg, úgy tűnik, 30 százaléknál nagyobb fölénnyel veri demokrata kihívóját, Fernando Ferrert. A republikánus elöljárót főleg szakmai hozzáállása miatt szeretik, de sokat segíthetett neki az is, hogy kampányára 70 millió dollárt költött - saját vagyonából.

Kedden polgármestert választanak New Yorkban. A győztes személye nem kérdéses, a republikánus színekben induló jelenlegi polgármester, Michael Bloomberg várhatóan megint nyerni fog. Ezzel újra a republikánus párté lehet a győzelem abban a városban, ahol a demokrata szavazók száma öt az egyhez viszonyul a republikánus párt híveinek számához. Bloomberg győzelmét előre jelzi, hogy a közvélemény-kutatások rendre 30 százalék feletti előnyt jósolnak neki demokrata kihívójával, Fernando Ferrerrel szemben. 

A többség elismeri, hogy Bloomberg a világvárost nem bőrszín vagy társadalmi rang alapján, hanem szakértő módon vezeti. 2001-es megválasztásával a kopott pártretorika helyett, eredményorientált technokrata kormányzást vezetett be - írja róla a BBC News tudósítója. Eredményeit jelzi, hogy polgármestersége elején, egy év alatt ledolgozta New York 6 milliárdos adósságát, és sokak számára egyértelművé vált, hogy New Yorkot hasonlóan sikeresen vezeti, mint saját vállalatbirodalmát.

Nem véletlen tehát, hogy a demokrata párt New York-i híveinek 50 százaléka inkább a republikánus, jelenlegi polgármester mellett voksol majd az előrejelzések szerint. Bloomberget segíti, hogy 70 millió dollárt fektetett bele választási kampányába személyes vagyonából, miközben demokrata kihívója mindössze 10 milliót költhetett saját maga népszerűsítésére.

Demokrata üzletemberből republikánus polgármester

Az 1942-ben, Boston egyik külvárosában, zsidó családban született Michael Rubens Bloomberg a világ leggazdagabb emberei közé tartozik. A Forbes magazin 400 leggazdagabb amerikairól szóló listáján a 34. helyen áll, és 94. ugyanennek a magazinnak a világ 500 leggazdagabb emberéről összeállított listáján. Vagyonát 5 milliárd dollárra (több mint 1000 milliárd forintra) becsülik.

Bloomberg villamossági mérnöknek tanult a John Hopkins egyetemen, majd a Harvardon MBA fokozatot szerzett. Hatalmas vagyonát saját cégével szerezte, a Bloomberg L.P. üzleti terminálokat szállított a Wall Streetre, majd rádióadó-hálózatot indított. 

New York-i polgármesterré 2001-ben választották meg, republikánus színekben. Állítólag azért váltott pártot - addig a Demokrata Párt tagja volt -, mert a demokratáknál túl sokan tolongtak a polgármesteri jelöltségért.

Polgármesterként sem lakik a polgármesteri rezidencián, hanem saját otthonában, ahonnan következetesen metróval jár be dolgozni a városházára, még a metró elleni terrorista összeesküvésről szóló hírek idején sem ült autóba, vagy taxiba.

A legszegényebb negyedből a leggazdagabba

A Puerto Rico-i felmenőkkel büszkélkedő Fernando James Ferrer, 1950-ben született New York Bronx negyedében. Katolikus középiskolát végzett, majd a New York-i egyetemen tanult. 32 évesen állt politikai pályára, ekkor választották be a New York-i közgyűlésbe. 

Képviselőként kezdeményezte, hogy minden kórházban legyenek tolmácsok - annak idején mindig neki kellett tolmácsolnia, amikor nagyanyja kórházi kezelést kapott. Sokat tett a diszkrimináció ellen, és fellépett a melegek jogaiért. Jelenleg Bronx egyik jómódú környékén, a Riverdale negyedben lakik, gyermekkorát ugyanakkor a városrész legszegényebb negyedében, Hints Pointban töltötte. 

1987-től 2001-ig Bronx polgármestere volt, vezetése alatt az akkor elhanyagolt városrészben nagyszabású otthonteremtési program indult és jelentős mértékben visszaszorult a bűnözés is. 2001-ben már indult a New York-i polgármesteri posztért - sikertelenül.