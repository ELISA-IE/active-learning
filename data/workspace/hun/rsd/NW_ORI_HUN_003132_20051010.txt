Csúszik az M0-M6-os összekötése

Egyre csökken az esélye az M0-M6-os közötti 11 kilométeres szakasz jövő március végére tervezett átadásának. Azért, hogy az M6-os jelenleg is épülő szakasza ne a semmibe vezessen, a Nemzeti Autópálya Rt. vésztervet dolgozott ki.

Csúszhat az M0-M6-os közötti szakasz jövő március végi átadása - mondta a Világgazdaságnak Reményik Kálmán, a Nemzeti Autópálya (NA) Rt. elnöke. A problémát az okozza, hogy a nyomvonal által érintett néhány telektulajdonos nem fogadta el a szakértők által a kisajátításért megállapított árat, és a közigazgatási hivatalnál megtámadták a döntést. Így amíg az ügy le nem zárul, a munkaterületet nem tudják átadni a kivitelező Vegyépszernek, és az építési engedélyt sem kapják meg.

Az M0-s csomópontjától az érdi tetőig tartó 11 kilométeres M6-os sztrádaszakasz elkészültéig azonban a semmibe vezetne az M6-os érdi tető-Dunaújváros közötti 56 kilométeres szakasza. Ez utóbbit a tervek szerint szintén 2006. március 31-ig kellene ideiglenesen forgalomba helyezni.

Érdnél kerülnének

A Nemzeti Autópálya Rt. arra az esetre, ha mégsem sikerülne az összekötő út menetrend szerinti átadása, vésztervet dolgozott ki. Ennek értelmében előkészíti az Érd várost tehermentesítő, másfél kilométer hosszú, kétszer egysávos út építését. Ebben Érd önkormányzatának támogatását is megkapták. Az NA Rt. elnöke szerint, ha január közepén át tudják adni az átmeneti megoldásnak szánt beruházáshoz a munkaterületet, akkor március végére elkészülhet az út.

Az M0-M6-os összekötő szakasz az eddigiektől eltérő körülmények között és speciális műszaki tartalommal épül, főként ez okozza a problémákat. Az M6-os városi része végig belterületen halad, s ez megnehezíti az építést. A nyomvonal alatt több kilométernyi közmű-, szénhidrogén-vezeték, víz- és szennyvízvezeték, távközlési építmények és villamos kábelek húzódnak, amelyek kiváltása időigényes előkészítést igényel. A teljes beruházás - egyebek között összességében mintegy 22 kilométernyi különböző önkormányzati út is épül - határideje 2007. február 28.