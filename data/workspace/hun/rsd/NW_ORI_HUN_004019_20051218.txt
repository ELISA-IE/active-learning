Részeg Mikulások okoztak ribilliót Aucklanban

Autókra vizelt egy hídról, sörösüvegeket tört össze, karácsonyfát rongált meg és biztonsági őröket bántalmazott több tucatnyi Mikulásnak öltözött részeg fiatal az új-zélandi Aucklandban. A randalírozásban két ember megsérült, hármat letartóztattak. A "Santarchy" elnevezésű akció a szervezők szerint egy világméretű mozgalom a karácsony elüzletiesedése ellen, a rendőrség szerint viszont "idióták szervezett csoportjának szokásos viselkedése". 

A részeg Mikulásbandára először akkor figyeltek fel az új-zélandi Auckland lakói, amikor szombat délután feltűntek egy autópálya feletti hídon, ahol az alant haladó járművekre vizeltek, és sörösüvegeket törtek össze - jelentette a New Zealand Herald. Később kukákat rugdostak fel a Victoria Parkban, sörösüvegekkel dobáltak meg autókat, illetve a kocsik elé ugráltak, majd ugyancsak sörösüvegekkel dobálták meg és grafitit fújtak különböző irodaépületekre - többek között az új-zélandi napilap szerkesztőségének is otthont adó irodára. 

Ezután egy kaszinó felé vették az útjukat, ahol megrongálták az előcsarnokban álló hatalmas karácsonyfát. Onnan egy élelmiszer-áruházba mentek, ahol "Boldog Karácsonyt" kívántak az ott lévőknek és különböző dolgokat vettek magukhoz, majd fizetés nélkül távoztak. A boltból kilépve pedig belevetették magukat a városközpont karácsonyi forgatagába, ahol káromkodva, gajdolva okoztak ribilliót. 

Egyikük letörte egy busz ablaktörlőjét, miközben a többiek a biztonsági őröknek és a várakozó utasoknak tartottak hangos izgató beszédet. Később az egyik részeg télapó felmászott egy óceánjáró horgonykötelére is az aucklandi kikötőben, ahonnan csak a kapitány tudta leparancsolni. A férfit két biztonsági őr elfogta, mire a többi Mikulás tiltakozásképp az egyiküket sörösüveggel dobta fejbe, a másiknak pedig beverték az orrát. Egy részük ezután visszatért az áruházba és sört és üdítőket lopott. A rendőrség hármukat őrizetbe vette.

A csoport szóvivője, Alex Dyer szerint a "Mikulásanarchia" (angolul Santarchy - a Mikulást jelentő 'Santa' és az anarchiát jelentő 'anarcy' szavak összevonásából) egy világméretű mozgalom, amely a karácsony elüzletiesedése ellen tiltakozik. 

Az aucklandi rendőrség szóvivője szerint nem volt előzetes tudomásuk az akcióról - jóllehet helyi lapokban jelentek meg erről hírek -, amely jól beivott "idióták szervezett csoportjának", "szokásos viselkedése" volt. Matt Rogers főtörzsőrmester szerint a Mikulások inkább bohócokként viselkedtek, ugyanakkor nehéz lesz őket azonosítani. "Számos, ugyanolyan ruhába öltözött emberről van szó, és nehéz dolga lesz a szemtanúknak, hogy megállapítsák, melyikük mit követett el" - idézte az új-zélandi lap a rendőrségi szóvivőt.