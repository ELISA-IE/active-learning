Nem kérnek a diákok a hightech igazolványból

Az év elején kezdi el bevezetni azt az új típusú diákigazolványt az Oktatási Minisztérium, amelyet elektronikus bérletként és elektronikus aláírásra is lehet használni. Új típusút csak az elsősök kapnak, a régi igazolványok továbbra is érvényben maradnak. A diákönkormányzatok szerint viszont semmi szükség az új hightech kártyára, mivel a jelenlegi chippel felszerelt kártya is alig jó valamire. A diákok szerint technikai újítás helyett az igazolványhoz kapcsolódó szolgáltatásokat kéne bővíteni.

A jövő év elején kezdi el lecserélni a jelenleg érvényben lévő kétmillió diákigazolványt az Oktatási Minisztérium. Szőke Péter, a tárca háttérintézményeként működő Diák-Bónus Kht. ügyvezetője az [origo]-nak elmondta: az új kártya kifejlesztése az elmúlt évek informatikai fejlődése miatt vált szükségessé. 

Az új típusú chippel ellátott kártya így alkalmas lesz arra, hogy a diákok elektronikus aláírásra használják, valamint arra is, hogy az elektronikus jegyrendszer jövő évben történő bevezetése után bérletként használják azt a BKV járatain. Az új diákigazolvány a jelenlegihez hasonlóan ugyancsak alkalmas lesz arra, hogy a birtokosa kedvezményesen vásárolhasson könyvesboltokban és áruházban. A jelenlegi igazolvány több mint ezer helyen biztosít vásárlási kedvezményt. 

A diákigazolványokat felmenő rendszerben kezdik el lecserélni, vagyis csak a tanulmányaikat megkezdő tanulók kapnak új igazolványt, a régi kártyák viszont a lejáratukig forgalomban maradnak. Az viszont egyelőre még nem dőlt, hogy csak a felsőoktatási tanulmányaikat megkezdő tanulókra vagy a közoktatásban részt vevőkre is kiterjesszék-e az új rendszert. A felsőoktatás intézményekbe évente átlagosan 130 ezer új diák kerül be, így ennyi új kártya gyártása jövőre biztosan megkezdődik. Azt viszont a tárca nem tudta megmondani, hogy az új diákigazolványok gyártása mennyibe kerül majd, valamint hogy azért mennyit kell fizetniük a diákoknak. Az ezzel kapcsolatos közbeszerzései eljárás jelenleg zajlik.

A Hallgatói Önkormányzatok Országos Konferenciája (HÖOK) szerint nincs szükség az új típusú igazolványra, mivel még az 1998-ban bevezetett plasztikkártya alapú igazolványokhoz kapcsolódó szolgáltatások sem épültek ki a szükséges mértékben. Nagy Zoltán, a HÖOK alelnöke az [origo]-nak elmondta: hiába van chip a már jelenleg is érvényben lévő diákigazolványokban, azokat a tanulók többsége főként utazási kedvezmények igénybevételére és igazolásra használja. A chipet a diákok mindössze néhányan egyetemen tudják felhasználni, ott is szűk körű szolgáltatásokra, többek között fénymásolásra és italautomaták használatára. A HÖOK szerint a technológiai fejlesztés mellett nagyobb súlyt kellene helyezni a kártyához kapcsolódó szolgáltatások körének bővítésére.