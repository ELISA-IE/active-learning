Állami szőlőkészlet is származhatott Orbánéktól

A Népszabadság értesülése szerint az állami tulajdonú Tokaj Kereskedőház az Orbán-kormány ideje alatt az akkori miniszterelnök felesége résztulajdonában álló cégtől vásárolt szőlőt. Korábban a fideszes Répássy Róbert hazugságnak nevezte, hogy az Orbánékhoz kötődő Szárhegy-dűlőtől is vásárolt volna a kereskedőház.

A Népszabadság információja szerint az állami tulajdonú Tokaj Kereskedőház az Orbán-kormány időszakában az akkori miniszterelnök felesége, Lévai Anikó résztulajdonában álló cégtől, annak tulajdonosaitól, illetve a Stumpf családtól több tízmillió forint értékben vásárolt szőlőt. Korábban a fideszes Répássy Róbert hazugságnak nevezte, hogy az Orbánékhoz kötődő Szárhegy-dűlőtől is vásárolt volna a kereskedőház. Ezzel szemben a Népszabadság értesülése szerint a társaság 27 ezer kiló furmintot adott el a Tokajnak 2000-ben 2,7 millió forint fejében. A lap úgy tudja, hogy a kft. alapítói, tulajdonosai magánszemélyként is árultak szőlőt a kereskedőháznak.

A közelmúltban Kiss László, a kereskedőház jelenlegi vezérigazgatója beszélt az Orbán-bizottság előtt arról, hogy a 2002 végére indokolatlanul felhalmozódott nagy mennyiségű és gyenge minőségű készlet még a 2006-os és 2007-es év értékesítését is terhelni fogja. Ugyanakkor ezekre a vásárlásokra is 2000-2001-ben négymilliárd forintos állami támogatást kapott a Tokaj Kereskedőház Rt.