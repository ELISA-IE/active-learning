Elvonul a hidegfront, véget ér a viharos időjárás

Hajdú-Bihar és Szabolcs-Szatmár-Bereg megyét sújtotta leginkább a szerda éjjeli vihar. A két megyében több mint 500 alkalommal riasztották a tűzoltókat, és közel 2300 épület rongálódott meg a szélviharban. Az elemi csapásban senki nem sérült meg. A következő napokban újabb pusztító zivatarra nem kell számítani.

A szerdai pusztító vihar az ország összes megyéjét érintette, a legnagyobb károkat azonban Hajdú-Bihar és Szabolcs-Szatmár-Bereg megyében okozta. Az éjszaka folyamán 700 riasztás érkezett a tűzoltókhoz, amelyek közel kétharmadát kapták a két megyéből - tájékoztatta az [origo]-t az Országos Katasztrófavédelmi Főigazgatóság szóvivője. 

Dobson Tibor elmondta: a szélvihar miatt Hajdú-Biharban közel 2000, Szabolcsban pedig 300 épület rongálódott meg. A kidőlt fák több helyen megrongálták a villanyvezetékeket, és megbénították a vasúti közlekedést. A vihar miatt 40 embert kellett kitelepíteni, személyi sérülés azonban nem történt. Csak Szabolcs megyében becslések szerint a kár nagysága eléri a 450-500 millió forintot. 

A károk összesítése után a kormány anyagi segítséget nyújt a helyreállításhoz - biztosította Lamperth Mónika belügyminiszter az érintett térségek védelmi bizottságainak vezetőit.

Több mint 2000 épület rongálódott meg

Az elemi csapás a Hajdú-Bihar megyei Hosszúpályiban okozta a legnagyobb pusztítást, az ötezer főt számláló faluban 1700 épület sérült kisebb-nagyobb mértékben. Több hajdú-bihari település pedig órákra áram nélkül maradt, többek között Derecske, Hajdúbagos és Hosszúpályi. Debrecenben 150 fa dőlt ki, öt ingatlan sérült meg súlyosan, kilenc oktatási és egészségügyi intézmény, 130 közlekedési tábla és három nagyobb üzlet tetőszerkezete károsodott a viharban. 

A kidőlt fák miatt szerda éjjel a Debrecen-Budapest vasútvonalon megbénult a közlekedés, csütörtök délelőtt azonban már egy vágányon közlkedtek a vonatok. Szabolcs-Szatmár-Bereg megyében Mátészalka, Nyírbátor és Csenger térségében keletkeztek károk: 12 településen 35 épület súlyosan, további 250 pedig kisebb mértékben sérült meg. 

Somogy megyében Siófok térségében a szél fákat döntött a vasúti sínekre, a kárelhárítás ideje alatt vonatpótló buszok közlekedtek Balatonaliga-Zamárdi és Fonyód-Balatonszentgyörgy között. A vihar miatt két kamion felborult csütörtökön reggel a 86-os számú főúton Szombathely határában, a mentés idejére a főutat teljesen lezárták. Pest megyében Érd és Monor térségében 31 alkalommal riasztották a tűzoltókat, szivattyúkkal távolították el az esővizet lakóházak pincéiből, valamint közutak aluljáróiból. Budapesten 26 alkalommal vonultak ki a tűzoltók: a IX. kerületben egy autóra dőlt fa, az óbudai Hadriánus úton egy fa lakóház oldalának dőlt, a X. kerület Alkér utcában pedig megsérült az elektromos hálózat.

Természeti értékekben és védett erdőkben is súlyos károkat okozott a szerdai vihar az ország keleti felében - közölte Gyarmathy István, a Hortobágyi Nemzeti Park (HNP) igazgatóhelyettese. A szakmeber szerint a Hajdúsági Tájvédelmi Körzet értékes tölgyesei gyakorlatilag megsemmisültek. A viharos szél rengeteg madárfészket, köztük a gólyák fészkelőhelyeit is elsodorta.

Nem várható új vihar

Az ICI Interaktív Meteorológia tájékoztatása szerint újabb viharokra nem kell számítani, az erős hidegfront ugyanis gyorsan átvonul az ország felett. Az eső és szél azonban péntekig marad, de viharos széllökésekre már nem kell számítani. Az [origo] által megkérdezett meteorológusok szerint, mivel a május az év egyik legcsapadékosabb hónapjának számít, a hasonló viharok nem ritkák, és a csapadék főként ilyen zivatarok kíséretében hullik. 

A hirtelen lezúdult csapadék több magyarországi folyó vízgyűjtő területét is érintette, többek között a Bodrog, a Sajó, a Hernád, valamint a Sebes- és a Fekete-Körösök vízgyűjtőjét. Ambrus Zoltán, az Országos Környezetvédelmi, Természetvédelmi és Vízügyi Főigazgatóság árvízvédelmi osztályának vezetője az [origo]-nak elmondta: az esőzések okozta árhullám várhatóan egy-két nap múlva éri el hazánkat, emiatt azonban nem várható komolyabb árvíz. A csapadék miatt legfeljebb helyi vízkárokra kell számítani, amikor is a településeket átszelő patakok és csatornák kiléphetnek a medrükből. Az árhullám eddig csak Taktán jelentkezett, ahol a Szerencs és Miskolc közötti szakaszon első és másodfokú árvízvédelmi készültség van érvényben.