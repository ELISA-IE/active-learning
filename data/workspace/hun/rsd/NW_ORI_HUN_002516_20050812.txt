Mérgező levegőjű táborokba kényszerülnek a koszovói romák

Húsz koszovói roma halt meg ólommérgezésben, mivel a menekülttáborok közelében található bányákból folyamatosan szivárog az ólompor. Roma jogvédők szerint mindezért az ENSZ koszovói misszióját terheli a felelősség.

Az Európai Roma Jogok Központja (ERRC) felszólította Kofi Annant, az ENSZ főtitkárát, hogy vonják felelősségre a koszovói ENSZ-misszió tisztségviselőit a roma menekülttáborokban kialakult katasztrofális helyzet miatt - adta hírül a Roma Sajtóközpont.  

A mitrovicai menekülttáborokban élő romák komoly egészségügyi veszélynek vannak kitéve, mivel a táborok közelében található régi bányákból szivárog az ólompor. A szennyeződés lerakódik a vérben, és halált okozhat. Az Egészségügyi Világszervezet jelentése szerint eddig húszan haltak meg ólommérgezésben, a gyerekek között pedig gyakori a mérgezés okozta eszméletvesztés. 

Az ERRC az ott dolgozó ENSZ-missziót okolja a kialakult helyzetért, szerintük a misszió nem gondoskodik megfelelően a közel 500 roma menekültről. Az ENSZ-misszió vezetése százötvenezer eurót ajánlott fel a koszovói egészségügyi minisztériumnak a táborok melletti veszélyes hulladékok elszállítására. A nemzetközi egészségügyi szervezetek szerint a táborokban élők áthelyezése lenne a legjobb megoldás.