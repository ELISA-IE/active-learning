Keresztény imahelyet építenek a szegedi kínaiak

Keresztény imahelyet alakítanak ki maguknak kínai árusok a szegedi piacon. Az árusítóhely magyar igazgatója a saját irodáját adta át erre a célra, ahol vasárnap tartják az első szertartást, amelyet felszentelt kínai lelkész vezet majd.

"A lelkiekben megerősödött kínai kereskedő kollégákkal valószínűleg könnyebb lesz majd az együttműködés, a további közös munka" - válaszolta az [origo] megkeresésére Bikádi János. A szegedi nagypiacot működtető Cserepes-sori Piac Kft. igazgatója kifejezetten örül, hogy a keresztény kínai árusok ezentúl a saját előírásaik szerint, a saját helyükön gyakorolhatják a vallásukat.

Mint az igazgató elmondta, eddig sok kínai árus az egyik szegedi református közösségbe járt istentiszteletre. Vasárnaptól viszont hetente kétszer már a saját anyanyelvükön, egy felszentelt kínai lelkész vezetésével gyakorolhatják a vallásukat. Imahelyük bárki számára teljesen nyitott lesz, az igazgató elmondta, hogy ő maga is részt vesz a vasárnapi szertartáson.

Bikádi János a saját volt irodáját adta át jelképes összegért a gyülekezetnek. A helyi Kínai Kereskedőket Tömörítő Vallási Közösség keresztény tagjai kifestették, majd padlószőnyeggel borították be a termet, vizesblokkot alakítottak ki, de az igazgató szerint az így is nagyon puritán képet mutat. A gyülekezet nagyságát nem tudta meghatározni, azt viszont elmondta, hogy Szegeden több mint ezer kínai él, és vannak vegyes házasságok is.

A kínai kereskedők és családjaik ma már otthon érzik magukat a városban, az igazgató szerint a kapcsolatok további fejlődését hozza majd a segítségükkel létrehozott imaház. Bikádi János elárulta, hogy ez nem volt mindig így, korábban voltak súrlódások a távol-keleti árusok és a magyar piacfelügyelők között. Bő egy évtizede még arra is volt példa, hogy egymás között baltával próbáltak lerendezni egy elszámolási vitát, de ma már ilyesmi szóba sem jöhet.