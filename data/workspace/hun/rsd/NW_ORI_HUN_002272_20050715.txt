Nyolcmilliós bírság a Magyar Telekomnak

A Gazdasági Versenyhivatal Versenytanácsa 8 millió forint bírság megfizetésére kötelezte a Magyar Telekom Rt.-t. A GVH csütörtöki tárgyalásán megállapította, hogy a társaság a fogyasztók megtévesztésére alkalmas magatartást tanúsított a "Teleperc" elnevezésű díjcsomagjának reklámozása során.

A Magyar Telekom egyes reklámjai 2005. január 25. és március 31. között arról tájékoztatták a fogyasztókat, hogy a "Teleperc" díjcsomag díjai a legkedvezőbbek a piacon, miközben ez az állítás nem felelt meg a valóságnak, mert más vállalkozások egyes díjcsomagjai esetében alacsonyabbak voltak a díjak - állapította meg a GVH. 

A versenytanács azt is megállapította, hogy a Magyar Telekom Rt. 2005. január 25. és április 30. között jogsértő módon alkalmazott összehasonlító reklámot a "Teleperc" elnevezésű díjcsomag és az Invitel Távközlési Szolgáltató Rt. kínálatának összevetésekor. A hirdetésekben a társaság mellőzte annak figyelembevételét, hogy nem azonos módon (perc-, illetve másodperc alapon) történik a számlázás, emellett egyes esetekben a versenytárs díjai kedvezőbbek voltak - derül ki a GVH [origo]-hoz eljuttatott közleményéből.

(Az [origo]-t a T-Online adja ki, amely a Magyar Telekom Csoport tagja)