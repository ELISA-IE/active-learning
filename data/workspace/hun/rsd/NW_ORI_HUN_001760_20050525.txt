400 millióra perlik a föld alatt terjeszkedő Terézvárost

Többszintes föld alatti komplexum építését tervezi a Hunyadi tér alatt a fővárosi VI. kerület, ami a téren található piacot és egy több száz férőhelyes mélygarázst foglalna magába. A közel ötmilliárd forintos beruházást a kerület magánbefektető segítségével valósítaná meg, a cég cserébe megkapná a Hunyadi téri csarnok hasznosítási jogát. A Fidesz szerint az előző ciklusban a csarnok felújítására kötött szerződés felrúgása miatt most 400 millióra perlik az önkormányzatot, az új terv pedig magánkézbe játssza át a csarnokot.

A terézvárosi önkormányzat tervei szerint jövő télre készülne el a Hunyadi tér alatt az a többszintes föld alatti komplexum, ami a piacteret és egy 600 férőhelyes mélygarázst rejtene. Az MSZP-SZDSZ többségű képviselő-testület által március végén elfogadott előterjesztés értelmében a közel 5 milliárd forintos beruházást az önkormányzat egy magáncéggel, az Amelus Kft.-vel közösen valósítaná meg. A kiadások közel háromnegyedét a befektető állná, cserébe az Amelus megkapná a Hunyadi téri csarnok hasznosítási jogát.

A felújításra szoruló, sárga téglás épületet a cég EU-információs központnak rendezné be, ahol állandó kiállítás mutatná be az uniós tagállamok kultúráját, gasztronómiáját. A beruházás engedélyezési eljárása egyelőre nem kezdődött el, jelenleg az önkormányzat és a befektető közös tulajdonába kerülő, várhatóan 600 millió forintos jegyzett tőkével rendelkező társaság alapítása zajlik.

Fürst György, a kerület MSZP-s alpolgármestere az [origo]-nak elmondta: a cél az, hogy a piactér közelében vendéglátóhelyekben bővelkedő, Liszt Ferenc térhez hasonló környéket alakítsanak ki. Ehhez nélkülözhetetlen a régi csarnok felújítása is, ezt viszont az önkormányzat saját költségén nem tudta volna megvalósítani, így mindenképpen szükség van egy külső beruházóra. Az alpolgármester hozzátette: a kerület számára komoly gondot jelent a parkolóhelyek hiánya is, ezt pedig leginkább mélygarázsok építésével lehet orvosolni. A két koncepciót egy beruházás keretében próbáljuk megvalósítani - mondta Fürst.

A többszintes föld alatti komplexum ötletét ellenzi a Fidesz. "Nem értem, miért kell az embereket föld alá küldeni egy kiló krumpliért" - fogalmazta meg kifogásait Gyenge Zsolt, a párt képviselője. A Fidesz szerint érthetetlen, hogy a meglévő csarnoképület helyett miért kell a föld alá dugni a piacot, az ellenzéki párt szerint logikusabb lenne a Hunyadi téri épület felújítása. Gyenge hozzátette: a csarnok hasznosítási jogának átadásával pedig tulajdonképpen magánkézbe játsszák át az épületet.

A politikus elmondta: az előző ciklusban a Fidesz vezetette önkormányzat a csarnok felújítását és továbbra is piacként való hasznosítását próbálta megvalósítani. Pályázatot is írtak ki a romos épület felújítására, amiért cserébe a beruházó hasznosítási célra különböző ingatlanokat kapott volna. A pályázatot elbírálták, az MSZP-SZDSZ-es koalíció azonban nem kötötte meg a szerződést, ráadásul a tervezetben szereplő ingatlanokat értékesítették. Emiatt a beruházó Terézváros 2002. Ingatlanfejlesztő Kft. 400 millióra forintra perelte az önkormányzatot - közölte Gyenge. A szocialisták viszont állítják: az akkor kormányzó Fidesznek a pályázat elbírálása után bőven lett volna ideje megkötni a szerződést, azt azonban nem tették meg.

A Védegylet és a Terézvárosi Zöld Kör is aggódik a Hunyadi térért, mert a környezetvédők szerint a tervezett építkezéseknek áldozatul esnek a fák. A zöldek szerint a VI. kerületben az egy főre jutó zöldterületek aránya alig éri el az 1 négyzetmétert, miközben az uniós ajánlás 21 négyzetméter. A téren található 20-30 fa kivágásával pedig a zöldfelület drasztikusan csökkenne. Marton Miklós, a Terézvárosi Zöld Kör elnöke szerint a mélygarázs megépülése nagyobb forgalmat vonzana, és növekedne a környéken élők zajterhelése is. Marton szerint mélygarázsokat inkább a Felvonulási tér és a Mexikói út alá kéne építeni, mellette pedig az autóforgalom visszafogása és a tömegközlekedés fejlesztése lehetne a közlekedéspolitika célja.

Szabó András