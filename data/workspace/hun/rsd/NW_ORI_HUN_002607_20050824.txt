A német kommunista állampárt utódja előretört

Az előrejelzések szerint akár 10 százalékot is szerezhet a német választásokon az egykori NDK állampártjának utódja, a Demokratikus Szocializmus Pártja (PDS). A PDS már nem csak a keletnémet, hanem a nyugati területeken is egyre népszerűbb. Az egykori kommunista párt mind a kormányzó szociáldemokratákat, mind a legnagyobb ellenzéki pártot, a kereszténydemokratákat megfoszthatja a parlamenti többségtől.

A volt NDK állampártjából kinövő PDS az előrejelzések szerint a szavazatok körülbelül 10 százalékra számíthat a szeptemberi német parlamenti választásokon. Ez jelentős változás az újraegyesült Németország politikai életében. Az elmúlt 25 évben a Zöldek színrelépése óta nem tudott új politikai erő betörni a szociáldemokraták, a kereszténydemokraták és a liberálisok által meghatározott német pártrendszerbe, ráadásul az egykori kommunista állampárt utódja a nyugatnémet tartományokban is egyre népszerűbb. A PDS sokáig csak a keleti tartományokban volt népszerű (általában 20-30 százalékot szerzett a választásokon), nyugaton gyakorlatilag nem voltak választói. A 2002-es választásokon így a pártnak nem sikerült átlépnie az 5 százalékos parlamenti küszöböt.

Az előrejelzések azonban azt mutatják, hogy a PDS mind a szociáldemokratákat, mind a konzervatív pártokat meg tudja fosztani az abszolút többség megszerzésének lehetőségétől. A változás részben annak köszönhető, hogy a PDS nyugati szövetségest szerzett, a WASG a közelmúltban alakult a német szindikalistákból (szakszervezetiek) és a Gerhard Schröder kancellár liberális politikájából kiábrándult volt szociáldemokratákból. A WASG 2,4 százalékot szerzett a rajna-észak-vesztfáliai tartományi választásokon. Schröder ezen választás után döntött úgy, hogy előrehozott választásokat kezdeményez.

Mivel a választásokig már nem maradt elég idő arra, hogy a két párt (a PDS és a WASG) közös listát állítson, ezért a nyugati tartományokban Baloldali Párt néven választási szövetségre léptek, amelynek a listáján így szerepelhetnek WASG-jelöltek is. Nyugaton a névváltoztatás jól jöhet, mert ezeken a területeken nem szívesen szavaznak a volt kelet-német állampárt örökösére. A keletnémet területeken a PDS megtartotta nevét.

A párt adatai szerint a PDS tagoknak nagyjából a fele volt párttag a rendszerváltozás előtt, míg a most megalakult Baloldali Párt tagsága már jóval összetettebb. A pártot elsősorban a német gazdaság helyzetéről és a rendkívül magas munkanélküliségről kialakított vélemények tartják össze.

A Baloldali Párt programja szerint céljuk a munkanélküli segély 26 százalékos növelése, az 1400 eurós minimálbér bevezetése, a nagy vagyonok kemény megadóztatása illetve az Afganisztánban állomásozó német csapatok kivonása.