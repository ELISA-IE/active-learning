Csökkentek a kamatok júniusban

Júniusában a háztartási szektornak nyújtott forinthitelek átlagos kamatlábai minden esetben csökkentek. A háztartások forintbetéteinek átlagos kamatlábai szintén süllyedtek, kivéve az éven túli, legfeljebb 2 éves lejáratra lekötött betétek átlagos kamatlábait - közölte honlapján a Magyar Nemzeti Bank.

A közlemény szerint a háztartások folyószámlahiteleinek átlagkamatlába 12 bázisponttal 19,25 százalékra esett. A lakáscélú hitelek átlagos kamatlába 25 bázisponttal 9,92 százalékra, az átlagos hitelköltség mutatója pedig 29 bázisponttal 12,86 százalékra csökkent.

A fogyasztási hitelek átlagkamatlába 64 bázisponttal 19,50 százalékra, átlagos hitelköltség mutatója 13 bázisponttal 28,58 százalékra csökkent. Az egyéb hitelek átlagkamatlába a hitelek összetételének megváltozása miatt több mint másfél százalékponttal 13,21 százalékról 11,64 százalékra csökkent.

Júniusban a megkötött fogyasztási hitelszerződések értéke 22,6 milliárd forintot tett ki, amely 0,1 milliárd forinttal alacsonyabb az előző havi értéknél. A lakáscélú hitelszerződések értéke 21,6 milliárd forint volt, amely 4 milliárd forinttal magasabb az előző havi értéknél.

A lakáscélú hitelek esetében a változó kamatozású vagy legfeljebb egy éves kamatfixálású hitelek átlagos kamatlába júniusban 10,73 százalékról 10,66 százalékra; az éven túli, legfeljebb 5 éves kamatfixálású hitelek átlagos kamatlába 9,40 százalékról 9,18 százalékra; az 5 éven túli, legfeljebb 10 éves kamatfixálású lakáscélú hitelek átlagos kamatlába 14,73 százalékról 13,80 százalékra csökkent. A 10 éven túli kamatfixálású lakáscélú hitelek átlagos kamatlába 6,41 százalékról 6,62 százalékra emelkedett.

A fogyasztási hitelek esetében a változó kamatozású vagy legfeljebb egy éves kamatfixálású hitelek átlagos kamatlába júniusban 20,85 százalékról 20,40 százalékra; az éven túli, legfeljebb 5 éves kamatfixálású hiteleké 21,70 százalékról 20,52 százalékra; az 5 éven túli kamatfixálású hiteleké 12,55 százalékról 12,39 százalékra csökkent.

A látra szóló betétek átlagkamatlába júniusban szintén süllyedt: a májusi 2,98 százalékról 2,91 százalékra. Az éven belüli lejáratra lekötött betétek átlagkamatlába 45 bázisponttal 6,48 százalékról 6,03 százalékra csökkent; az éven túli, legfeljebb 2 éves lejáratra lekötött betétek átlagkamatlába 80 bázisponttal 6,37 százalékról 7,17 százalékra emelkedett; a két éven túli lejáratra lekötött betéteké pedig 66 bázisponttal 4,44 százalékról 3,78 százalékra csökkent. A lekötött betétek új szerződéseinek értéke májusról júniusra 47,2 milliárd forinttal 570,0 milliárd forintra csökkent. 

Az euró folyószámlahitelek átlagkamatlába 2005. júniusban 5,99 százalékot tett ki. A változó kamatozású vagy legfeljebb egy éves kamatfixálású lakáscélú hitelek átlagos 3,87 százalékról 3,96 százalékra változott, míg átlagos hitelköltség mutatója 44 bázisponttal 6,21 százalékról 5,77 százalékra csökkent a Magyar Nemzeti Bank közleménye szerint.