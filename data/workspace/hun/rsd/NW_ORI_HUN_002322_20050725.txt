A Viasat ráígért volna a műsorszolgáltatási díjra

Szívesen pályázott volna a Viasat 3 televízió országos pályázatért, de nem keresték meg. A médiahatóság ugyanis a két országosan fogható kereskedelmi televízió - az RTL Klub és a TV2 - szerződését versenyeztetés nélkül hosszabbította meg - írja a Népszabadság. 

Az országos frekvenciákat 1997-ben pályázaton megnyerő RTL Klub és TV 2, tíz évre kapta meg a sugárzás jogát, ám a múlt heti versenyeztetés nélküli döntéssel, ráadásul változatlan feltételekkel 2012-ig hosszabbította meg ezt az ORTT. 

A médiahatóság döntését többen vitatják, egyrészt a korai döntés miatt, másrészt azért, mert nem emelték fel a csatornák műsorszolgáltatási díját. Ez jelenleg is másfél-másfél milliárd forint körüli összeg, a televíziós hirdetési piac ugyanakkor jóval kedvezőbben alakult az 1997-ben becsültnél - írja a Népszabadság. 

Kovács György, az ORTT elnöke szerint ugyanakkor, ha egyoldalúan megemelték volna a díjat, a két bejáratott csatorna akár áttérhetett volna műholdas sugárzásra is, amivel ugyan kevesebb helyre jutottak volna el, de a hirdetők nagy részét is elvonták volna. A Viasat 3 vezérigazgatója szerint azonban ők megfontolták volna, hogy ráígérjenek a mostani díjakra - írja a Népszabadság. 