A kabuli katonák életével játszanak egy tiszt szerint

A felszerelések hiánya, elavultsága, a Kabulban szolgáló katonák nem megfelelő védelme - többek között ezeket a bírálatokat fogalmazta meg egy Afganisztánban szolgáló százados. Nyílt levelét a Honvédelmi Minisztérium honlapjának fórumában tette közzé. A minisztérium vizsgálja a levélben álló észrevételeket. 

A Honvédelmi Minisztérium honlapjának fórumában tette közzé bíráló nyílt levelét egy Kabulban szolgáló százados. Farkas Roland szerint - az egyéni érdekek miatt - a honvédelmi miniszter nem találkozik majd a misszióról szóló hivatalos jelentésekben azokkal a problémákkal, amikkel a katonák kint szembesültek, ezért fordul hozzá a honlapon keresztül.

Érdemes lenne megkérdezni a hazatérő katonáktól, hogy használható volt-e a sok millió forintért kifejlesztett és beszerzett, majd a terepjárók platójára felszerelt géppuska állvány - olvasható a levélben. "Azt a választ fogja kapni, hogy nem, mert ezek légvédelmi géppuska állványok, a vízszintesnél lejjebb nem dönthetőek, holott Kabul belvárosában nem felülről fog jönni a támadás." - írja Farkas Roland százados. A magyarok többi felszerelése is hagyott kívánnivalót maga után a levél írója szerint. Például homokzsákkal körbepakolt terepjárókkal járőröztek, míg korábban a kanadaiak páncélozott járművekkel tették ugyanezt. Ezzel kapcsolatban ráadásul egy korábbi honvédségi nyilatkozatot is említ, melyben azt állították, hogy a terepjárók páncélozottak. "Azonban az igazság az, hogy a katonák a terepjárókra forgalomból kivont golyóálló mellényeket, egyes esetekben homokzsákokat erősítettek az utastér védelmére, de páncélozottságról messze nem beszélhetünk" - áll a százados levelében.

"A katonák feje jelenleg is veszélyben van"

Farkas Roland százados szerint a nem megfelelő felszerelésekkel a katonák életét is kockáztatja a vezetés. Beszámolója szerint, amikor felfedezték, hogy a terroristák előszeretettel húznak ki drótokat az utakon, hogy megkíséreljék lefejezni a terepjárókon álló géppuskást, minden nemzet órák alatt szerelt fel drótvágókat kocsikra, kivéve a magyarokat. A drótvágókat a hét hónapos misszió során egyátalán nem sikerült legyártani, csak egy kísérleti példány készült el - írja. 

A százados szerint lenne még mit sorolni: például a mínusz 22 fokos afgán tél közepén lejárt szavatosságú naptejeket küldtek nekik, a rádiók pedig antenna nélkül érkeztek meg. Küldtek ugyanakkor két darab, egyenként másfél tonnás elektromos kapcsolószekrényt, amit tudomása szerint senki nem kért. 

Szerinte a honvédség jelenlegi válságos állapota összefügg azzal, hogy a magasabb rendfokozatú katonákat sosem marasztalja el senki, nincsenek számonkérések, mert "cimbora a cimborának nem vájja ki a szemét". A vezetés nem érdekelt a reformokban, ezért nem is történik semmi változás - írja.

Bocskai István, a tárca kommunikációs igazgatója szerint a levélben megfogalmazott észrevételeket megvizsgálják, hogy abból mi a valóság, a féligazság vagy mi nem megfelelő információ.