A BBC dicséri a magyar Parlamentet

A magyar Parlament szépségeit ecseteli a BBC európai ügyekre szakosodott újságírója, aki múlt héten járt Budapesten, hogy tudósítson az uniós büdzséről szóló tárgyalásokról. A tudósító szerint az angol törvényhozás épülete elhalványul a magyar mellett.

"A magyar szépség" - ezzel a címmel közli a BBC európai ügyekkel foglalkozó szerkesztője, Mark Mardell legújabb naplórészletét. Az újságíró annak kapcsán foglalkozik Magyarországgal, hogy múlt héten Tony Blair brit miniszterelnök, az Európai Unió soros elnöke, Budapesten tárgyalt a visegrádi országokkal az unió költségvetéséről. Mardell azt írja, az út fénypontja a Parlamentben tett látogatás volt. Megjegyzi, hogy az épület ugyan hasonlít az angol törvényhozás otthonához, de jóval nagyszerűbb. A Lordok Házának trónterme "kifejezetten lomposnak" tűnik a magyar Parlament kupolaterméhez képest - teszi hozzá.

Az újságíró beszámol arról is, hogy amikor a lépcsőn cipelték fel a kamerákat és az egyéb eszközöket, akkor szembetalálkoztak egy csapat huszárruhás katonával, akik masíroztak lefelé. Mardell szerint a Westminsterben ilyenkor a rendőrök biztosan félreállították volna a stábot, itt azonban "jóindulatúan" továbbengedték őket.

A naplórészletben Mardell kitér arra is, hogy interjút készített Tony Blairrel, és az uniós büdzsével kapcsolatban megkérdezte tőle, miért kellene a brit választóknak fizetniük a magyar csatornahálózat és a lengyel metróközlekedés fejlesztéséért. Blair erre azt mondta, ez nem erkölcsi kérdés, hanem a gazdasági önérdek diktálja ezt, a keleti tagállamok fejlesztésével ugyanis kereskedelmi szempontból jól járhat Nagy-Britannia is.