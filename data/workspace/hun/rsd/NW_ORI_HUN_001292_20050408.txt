Új atomerőművet épít Bulgária

Jóváhagyta a bolgár kormány, hogy a Duna mentén egy közepes kapacitású atomerőmű épüljön fel. A beruházással Bulgária azt a termeléskiesést akarja pótolni, amit az ország régebbi atomerőművének részleges bezárása okoz. Ráadásul Bulgária a Balkán legnagyobb energiaexportőre, és vezető pozícióit továbbra is fenn akarja tartani.

A bolgár kormány csütörtökön jóváhagyta, hogy a Duna melletti Belenénél egy közepes kapacitású atomerőmű épüljön fel. Az erről szóló döntést Miroslav Sevlievski energiaügyi miniszter jelentette be. Bulgária így folytatja azt az építkezést, amit 1980-ban kezdett meg, és amit 1990-ben a pénzhiány és a lakossági tiltakozás hatására leállított - írta a BBC.

Az atomerőmű építésével Bulgária azt a termeléskiesést akarja pótolni, amit az ország egyetlen atomerőművének részleges bezárása okoz. A hat blokkal rendelkező Kozlodujban működő atomerőműnek két blokkját már 2002-ben bezárták, további kettőt pedig várhatóan 2006-ban zárnak be. A nagy biztonsági kockázatot jelentő erőmű fokozatos bezárása az ország uniós csatlakozásnak az előfeltétele. Különösen a kozloduji erőmű négyes blokkja jelentett potenciális veszélyt, ahol több kisebb baleset mellett a '90-es években négyes erősségű üzemzavar is történt.

A bolgár kormány becslése szerint a két, egyenként ezer megawattos blokkal rendelkező atomerő építési költsége várhatóan 2,5 milliárd eurót tesz ki. A kivitelezésre a tervek szerint 30 nap múlva írják ki a pályázatot. Eddig két konzorcium jelezte érdeklődését: az egyik a Skoda Praha, a Citibank, az olasz Unicredito és a cseh Komercni Banka alkotta csoport, a másik a francia Framatome és az orosz Atomstroiexport konzorciuma.

A belenei építkezés ellenzői arra figyelmeztetnek, hogy a Duna mentén lévő településen nagy a földrengésveszély, ami komoly kockázatot jelent, más kritikusok pedig a beruházás gazdaságosságát kérdőjelezik meg. A zöldek szerint pedig az atomenergia helyett a megújuló energiaforrások (szél, víz, nap, biomassza) arányát kéne növelni - írta a BBC.

Perger András, az Energia Klub munkatársa az [origo]-nak azt mondta: az ország energiaellátása a belenei atomerőmű nélkül is biztosított. Mivel Bulgária a Balkán legnagyobb áramexportőre, így az új reaktorok építésével az ország valószínűleg ezt a vezető pozícióját kívánja fenntartani. Perger szerint jellemző tendencia, hogy főként az exportcélra termelő országok próbálják növelni az atomkapacitásukat. 

Szlovákia tavaly ősszel jelentette be, hogy 2008-ig két blokkal bővíti a főként külföldi igényeket kielégítő mohi atomerőművet. Szlovákia jelenleg hat blokkal rendelkezik: négy üzemel Bohunicében, kettő pedig Mohiban. A csehek szintén felvetették, hogy bővítenék a temelini atomerőművet. Csehország pedig közel annyi villamos energiát exportál, mint amennyit az ország két atomerőművének hat reaktora termel.