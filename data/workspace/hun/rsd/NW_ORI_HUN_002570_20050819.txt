Az idősebb nőket rúgják ki először

Az Egyenlő Bánásmód Hatóság idén februárban kezdte meg működését. Az indulás óta 400 megkeresés érkezett hozzájuk, ebből 220 esetben találták úgy, hogy a panasz jogos. Négy esetben szabtak ki pénzbírságot 400-500 ezer forint értékben, a legtöbbször inkább arra törekszenek, hogy megegyezzenek a felek. A hatóság tapasztalatai alapján a romákat és az ötven évnél idősebb nőket éri a legtöbb hátrányos megkülönböztetés a munkahelyeken. 

Az Egyenlő Bánásmód Hatóság tapasztalatai alapján ma Magyarországon a romákat és az ötven évnél idősebb nőket éri a legtöbb hátrányos megkülönböztetés a munkahelyeken - számolt be a magyarország.hu. A hatóság munkájáról Demeter Judit, a szervezet elnöke beszélt egy esélyegyenlőségi fórumon. Arra is felhívta a figyelmet, hogy Európai Unió az esélyegyenlőség kapcsán kiemelten kezeli a munkahelyi diszkriminációt.

Kizárólag ötven évnél idősebb nőket rúgtak ki

Az Egyenlő Bánásmód Hatóság idén februárban kezdte meg működését. Az indulás óta 400 megkeresés érkezett hozzájuk, ebből 220 esetben találták úgy, hogy a panasz jogos. Négy esetben szabtak ki pénzbírságot 400-500 ezer forint értékben. Volt olyan eset, amikor romákat nem engedtek be egy szórakozóhelyre, vagy nem szolgálták ki őket egy étteremben, de előfordult, hogy egy munkahelyi létszámcsökkentésnél kizárólag ötven évnél idősebb nőknek szüntették meg a munkaviszonyát. "Arra is volt már példa, hogy egy állami támogatással fogyatékosokat foglalkoztató cégtől elbocsátották a 67 százalékos rokkantnak minősített munkatársakat. Helyettük 50 százalékos rokkantsági fokkal rendelkezőket vettek fel, remélve, hogy ezzel javul a teljesítmény" - sorolta a jogsértő eseteket az elnök.   Ha valakit a törvényben felsorolt húsz tulajdonság - például bőrszín, etnikai hovatartozás, szexuális orientáció - miatt hátrányos megkülönböztetés ér, a hatósághoz fordulhat panaszával. Itt pontos leírást kell adnia az esetről, ezután a hatóság lefolytatja a vizsgálatot. Az EBH elsősorban a tárgyalásos megegyezést szorgalmazza a vitás helyzetekben, de jogsértés esetén bírságolhat is, vagy nyilvánosságra hozhatja döntését. "Ez utóbbi lehet a legnagyobb visszatartó erő azon cégek számára, akik ügyelnek a jó hírükre" - fogalmazott Demeter Judit. 

Tanítanák az egyenlő bánásmódot

A hatóság megbízott emberekkel tesztelheti is a diszkrimináció gyanújába keveredett céget vagy szervezetet. Az eljárásban a tesztelőket tanúként hallgathatják meg, helyszíni szemlét tarthatnak, szakértőket kérdezhetnek meg, és a cég vagy szervezet működésére vonatkozó dokumentumokat kérhetnek be. A hatóság elnöke felhívta a figyelmet arra, hogy az eljárásban a panaszosok érdekképviseletét civil szervezetek is elvállalhatják.  

Az EBH jelenleg azon dolgozik, hogy az állami és önkormányzati intézményekben az alkalmazottak képzésének legyen része egy egyenlő bánásmódról szóló tananyag is.