Gatyába rázzák a szépségipart

Csak megfelelő szakképesítéssel lehet ezentúl tetoválni, testékszert felhelyezni és egyéb, nagyobb higiéniát igénylő szépészeti beavatkozást végezni, ha elkészül az Egészségügyi Minisztérium szépségipari rendelete. A most érvényben lévő rendelet 1969-es, és a tárca szerint azóta sokminden változott, akkoriban ugyanis még a fülbelövést is orvosok csinálták. Mivel jelenleg csak a kozmetikusok kapják meg a megfelelő egészségügyi szakképzést, elképzelhető, hogy a jövőben a tetoválószalonokban is csak azok dolgozhatnak a tűkkel, akik szereztek ilyen képesítést.

"Nem akarunk beleszólni a szubkultúrába, de biztonságot szeretnénk" - mondta az [origo]-nak Kereszty Éva, az Egészségügyi Minisztérium (EÜM) főcsoportfőnöke annak kapcsán, hogy a tárca rendeletet készít elő a szépségipari üzletek működéséről. A most érvényben lévő rendelet 1969-es, amiben már fontos higiéniás előírások találhatók: a rendelet többek között kiköti, hogy a fodrászatokat havonta legalább egyszer fel kell mosni lúggal, az üzletekben pedig a falnak legalább másfél méter magasságig lemoshatónak kell lenniük.

A rendelet megszületése óta azonban sokminden megváltozott. Ránctalanítást és fülbelövést például csak orvosnál végezhettek, ma már azonban lehetőség van arra is, hogy ezeket a beavatkozásokat kozmetikai üzletekben hajtsák végre. Ezen kívül divat lett a tetoválás és a testékszer viselése, amelyek elhelyezése szintén komolyan higiéniás követelményeket igénylő eljárás.

"Ezek miniatűr műtétek" - érzékeltette a helyzet komolyságát Kereszty, aki szerint elvárható, hogy a fülbelövést, testékszer-felhelyezést, tetoválást végző emberek legalább az alapvető sterilitási követelményekkel tisztában legyenek. Tudniuk kell, hogy milyen anyagokkal dolgozhatnak, mert például egy tetováló szalonban már a felmosáshoz használt vegyszer is veszélyes anyagnak minősülhet.

Ismerni kell ezen kívül olyan dolgokat, mint a fémallergia, a legalapvetőbb sérülések ellátása vagy a hulladékok kezelése. Tudniuk kell, hogy nem szúrhatnak át eret, érzékeny, fontos pontokat, érteniük kell az elsősegélynyújtáshoz. "Csak a higiéniás körülményeket szabályozzuk, másba nem szólnánk bele" - mondta az EÜM főcsoportfőnöke, aki szerint a rendelet lényege, hogy aki testékszert vagy tetoválást akar, az csak a megfelelő tisztasági körülmények között végeztethessen ilyen beavatkozást.

Jelenleg a kozmetikusok tanulnak ilyen ismereteket, az ő szakképesítésük elvileg az összes elvárásnak megfelel majd. Kereszty szerint így ezt vagy a hasonló képzést nyújtó másfajta szakképesítést is elfogadják majd az év végén, jövő év elején életbe lépő rendeletben, azoknak pedig átmenetet biztosítanak, akiknek még képesítést kell szerezniük, mert jelenleg a szabályoknak megfelelően, de képesítés nélkül végzik munkájukat.