Bin Laden Amerika elleni támadásra buzdítja Zarkávit

Az Egyesült Államok területén lévő célpontok elleni támadásra buzdította Abu Muszab az-Zarkávit Oszama bin Laden. Erről egy névtelenül nyilatkozó amerikai illetékes számolt be hétfőn. Azt ugyanakkor nem tudni, hogy a két terrorista vezér milyen módon üzent egymásnak.

Amerikai területeken lévő célpontok elleni támadásra buzdította egy üzenetben Oszama bin Laden, az al-Kaida nemzetközi terrorhálózat vezetője az Irakban tevékenykedő Abu Muszab az-Zarkávit.  Erről egy amerikai illetékes számolt be hétfőn. 

A nevének elhallgatását kérő tisztségviselő azt nem közölte, hogy a nemzetközi terrorista vezér és a jordániai származású, Irakban számos véres terrorcselekmény elkövetését magára vállaló Zarkávi között miképp történt az üzenetváltás. Zarkávi eddig még nem indított támadást amerikai területen lévő célpontok ellen. 

A belbiztonsági minisztérium bizalmas körüzenete szerint a Központi Hírszerző Ügynökség (CIA) értesülése hiteles, de nem tartalmaz konkrét információkat. 

Zarkávi tavaly októberben fogadott hűséget Oszama bin Ladennek, aki az al-Kaida mezopotámiai szervezetét irányító emírnek nevezte őt egyik üzenetében. Kapcsolatuk korábban nem volt nézeteltérésektől mentes és Zarkávi csoportja sok szempontból külön áll az al-Kaidától. 

A 38 éves jordániai születésű terrorista számos robbantásos merényletért, emberrablásért, túszok lefejezéséért felelős. Az Egyesült Államok 25 millió dolláros vérdíjat tűzött ki a fejére, hazájában - egy amerikai diplomata meggyilkolásáért - halálra is ítélték távollétében. 

Porter Goss, a CIA igazgatója február közepén úgy ítélte meg, hogy a terrorizmus elleni háborúban súlyos csapásokat mértek az al-Kaidára és más terrorszervezetekre, a sikerek ellenére azonban fennáll a közvetlen terrortámadás veszélye amerikai területek ellen. Donald Rumsfeld védelmi miniszter korábban arról beszélt, hogy a hírszerzési értesülések szerint a terroristák támadást terveznek az Egyesült Államok és más civilizált országok ellen és ebbéli elszántságuk változatlan.