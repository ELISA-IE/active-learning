Gyurcsány régi barátja lesz új kabinetfőnöke

Szilvásy György, Gyurcsány Ferenc régi ismerőse lesz a miniszterelnök kabinetfőnöke. Szilvásynak ez a negyedik állása ebben a kormányzati ciklusban: a Belügyminisztérium államtitkári posztját cseréli fel a kabinetfőnöki posztra, de dolgozott már a kulturális minisztériumban és a GYISM-ben is.

Gyurcsány Ferenc hétfőn bejelentette, hogy Szilvásy György lesz az új kabinetfőnöke. Veres János eddigi kabinetfőnök azért távozik, mert pénzügyminiszter lesz. A kormányfő az MSZP-frakció ülésén azt mondta: átalakítja kabinetjét, hogy az kezdeményezni és kezelni tudja a döntően minisztériumi és ágazatközi változtatások sorát.

Szilvásy György és Gyurcsány Ferenc már több mint húsz éve ismerik egymást, több céget is együtt irányítottak. Amikor Gyurcsány sportminiszter lett 2003-ban, Szilvásy éppen régi barátságuk és a korábban közösen irányított cégek miatt hagyta ott a tárca közigazgatási államtitkári posztját. Szilvásy akkor az [origo]-nak azt mondta, elképzelni sem tudja, hogy államtitkárként dolgozzon együtt Gyurcsány Ferenccel, mert régi barátja, ráadásul húsz éve együtt dolgoztak különböző cégeknél. Többek között az Altus Rt. igazgatótanácsában is együtt dolgoztak.

A GYISM-ből Szilvásy a kulturális tárcához került, majd onnét 2004-ben a Belügyminisztériumhoz, mindig közigazgatási államtitkár volt.

A kormányfőnek "egyértelműen az a törekvése, hogy erős igazgatási tapasztalatokkal, ebből is adódóan koordinációs hitelességgel rendelkező kabinetfőnöke legyen, aki nem átvéve a tárcák felelősségét, mégiscsak össze tudja hangolni a tevékenységüket, annak a programnak a megvalósítására, amit a miniszterelnök úr most be is jelentett" - mondta az MTI-nek Szilvásy György. Közölte: nem adtak határidőt a miniszterelnökkel egymásnak, az átalakítást azonnal meg kell csinálnia. Hozzátette: "a múlt arra ad garanciát, hogy viszonylag gyorsan meg tudom csinálni".

 

Arra az ellenzéki vádra, hogy azért nevezte ki a miniszterelnök kabinetfőnöknek, mert korábban üzlettársak voltak, Szilvásy György kijelentette: "valószínűleg azért választott a miniszterelnök erre a feladatra, mert bízik abban, hogy meg tudom csinálni, amire felkért, és nagyon fontos a miniszterelnök és kabinetfőnöke közötti bizalom is". "De, hogy ez a bizalom onnan származik-e, hogy egy-két évig valóban voltunk üzlettársak, vagy azt megelőzően, amikor korábban is ismertük egymást, vagy később, most, amikor miniszterként, majd miniszterelnökként dolgozott és látta, hogy én hogyan végzem a munkámat közigazgatási államtitkárként, azt azért nehéz eldönteni. Megítélésem szerint ez utóbbi játszotta a legfontosabb szerepet a felkérésben" - jelentette ki.