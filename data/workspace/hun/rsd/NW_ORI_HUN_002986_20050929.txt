Újabb terrortámadástól tart a londoni rendőrség

Újabb terrortámadás veszélye fenyegeti Londont a városi rendőrség terrorellenes osztályának vezetője szerint. A rendőrség titkosszolgálati módszerekkel számos embert tart megfigyelés alatt, ám Andy Hayman szerint fel kell készülni arra, hogy megint váratlan támadás éri a brit fővárost, amelyet nagy valószínűséggel újra brit állampolgárok követnek el.

Számos lehetséges terrorista ellen folytat nyomozást a Scotland Yard londoni terrorellenes osztálya, mert feltételezhető, hogy további terrortámadásokat terveznek a közeljövőben. "Folyamatosak a titkos akcióink. Számos személy a látókörünkben van" - mondta Andy Hayman rendőrkapitány-helyettes a Guradiannak.

A július 7-i támadások óta először interjút adó Hayman szerint egyik megfigyelt személy sem állt kapcsolatban a július 7-i támadásokkal, illetve a két héttel később történt merényletkísérletek elkövetőivel. Közölte azt is, hogy eddig még nem jutottak nyomára konkrét támadás tervének, de a londoniaknak el kell fogadniuk, hogy a város első számú célpont lett. Szerinte jó esély van arra, hogy az újabb támadás elkövetői is brit állampolgárok legyenek.

"Nem akarok rémhíreket terjeszteni, de el kell mondani, hogy ha megvizsgáljuk a világot és benne London jelentőségét, a fenyegetés kézzelfogható. London jelképes helyszíne lehet egy újabb terrortámadásnak. Ébernek kell lennünk, de nem tudhatjuk mikor, hol és hogyan csapnak le" - mondta.

Hayman szerint ugyanakkor roppant nehéz meggyőzni a muszlim közösséget, hogy megbízzon a rendőrségben. Mint közölte, vannak közeli kapcsolataik a közösségen belül, de még meg kell őket győzni arról, hogy megosszák információikat. 

Július hetedikén négy pokolgépet robbantottak öngyilkos merénylők Londonban. Hármat a metróban, egyet pedig egy emeletes buszon. A támadásoknak összesen 52 halálos áldozata volt.