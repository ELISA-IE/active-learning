Eltunyultak az EU fiataljai

Egyre nagyobb problémát jelent az EU-ban a fiatalok fizikai állapota - derül ki az Európai Bizottság felméréséből. Az EU azt szeretné, ha minden tagállamban többet mozognának a diákok, mert egyre több a túlsúlyos, legyengült gyerek. A brit kormány programot indított az iskolai sport élénkítésére. A tervek szerint profi edzőkkel mozgatnák meg az eltunyult iskolásokat.

Az Európai Unió tagállamainak egyre nagyobb problémát jelentenek a túlsúlyos gyerekek. Nagy-Britannia és Németország külön tanulmányt szentelt a kérdésnek, és javaslatokat nyújtottak be azzal kapcsolatban, hogyan lehetne a sportoláshoz való kedvet növelni az iskolákban. A brit kormányt ugyanakkor számos bírálat érte amiatt, hogy egyre kevesebb a sportpálya, mert nagy részüket eladták.

Az Európai Unió hatásköre nem terjed ki a sportolásra, ez azonban megváltozik, ha életbe lép az EU-alkotmány - írta az EurActiv. Az Európai Bizottság készített már egy előzetes felmérést a fiatalok életstílusáról, az ülő életmódjukról és a sport szerepéről a fiatalok körében. Ebben az áll, hogy az iskolai sport minden tagországban egyre inkább háttérbe szorul. A tanulmány szerzői azt állítják, hogy a régi EU-tagországokban 8-10 százalékkal nőtt az elhízott gyerekek száma az elmúlt tíz évben, miközben az elmúlt 25 évben 10-15 százalékkal csökkent a fizikai teljesítőképességük.

A brit kormány négyéves, 459 millió fontba (körülbelül 157 milliárd forintba) kerülő projektet indított az iskolai sportolás népszerűsítése érdekében. A terv szerint az 5-16 éves gyerekek legalább 85 százaléka heti két órát sportol majd ebből a pénzből. Jelenleg ennyi időt a sportolásra csak a brit iskolák negyede tud biztosítani a diákok számára.

Szeretnék azt is, ha az iskolák között kapcsolat alakulna ki, és a diákok saját iskolájukon kívül más soportágakkal is megismerkedhetnének. Jelenleg 161 iskolában van erre lehetőség, de a kormány év végére 400 ilyen iskolák közötti partnerkapcsolatot szeretne, 2006-ra pedig célul tűzték ki, hogy az iskolák háromnegyede vegyen részt a sportpartnerségben.

Abban is bíznak a program készítői, hogy a verseny nagyobb teljesítményre ösztönözi a tanulókat. A tornatanárok jelentős része nem képzett megfelelően, ezért az is felmerült, hogy profi edzőket fogadjanak a testnevelés oktatáshoz.

Nagy-Britanniában jelentős probléma az is, hogy a brti lányok még a fiúknál is kevesebbet mozognak, 14 éves koruk után a legtöbben semmilyen sportot nem űznek. Ennek leküzdése érdekében egy külön programot indítanak a "sportos lányok kutúrájának népszerűsítésére", amibe edzőket és szülőket is bevonnának.

Németországban hasonló problémákkal küzdenek egy tanulmány szerint. A német gyerekek körében is elszaporodtak a túlsúlyosak az elmúlt években, jelenleg hatból egy német gyerek kövér. A tanulmány szerint az iskolai sportolás a testsúlycsökkentésen kívül jobb reflexekhez, jobb mozgáskoordinációhoz és jobb koncentrálóképességhez vezetne.

Németországban elvileg heti két, két és fél óra jut tornaórára, de az iskolán kívül sem a testneveléstanárok, sem a diákok nem sportolnak. Ráadásul pont a 6-16 éves diákok képzésében jártas testneveléstanárokban van a legnagyobb hiány, miközben ennek a korosztálynak van a legnagyobb szüksége a rendszeres mozgásra.

Markosz Kiprianu, az EU egészségügyi biztosa nemrég azt nyilatkozta: az új egészségpolitikai stratégiának kulcsfontosságú része, hogy egészségesebb életvitelre ösztönözzék az embereket. A testmozgás hiánya az egyik fő oka annak, hogy olyan sokan meghalnak idő előtt Európában - mondta. Aggodalomra ad okot az is - közölte a biztos -, hogy ilyen mértékben nő a túlsúlyos fiatalok száma. Hozzátette: ezért állnak a tavaly megkezdett társadalmi párbeszéd középpontjában is a fiatalok. A biztos szerint a régi tagországok fiataljai az eddigi erőfeszítéseknek köszönhetően érezhetően többet sportolnak, mint az újonnan csatlakozók fiataljai.