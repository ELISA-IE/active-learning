Szagtalanítják a pesti panelek szeméttárolóit

Budapest összes panelházára kiterjesztik a szeméttárolók szagtalanítását megoldó módszert, amit kísérleti módszerrel a XI. kerületben már alkalmaztak - írja a Népszabadság. Erre 60 millió forintot fordít a fővárosi vezetés.

Kétszázezer ember életkörülményei válhatnak jobbá abból a hatvanmillió forintból, amelyből a főváros szemétszagot semlegesítő granulátumot venne, amelyből pályázati úton részesülhetnének a kerületek - erről tegnap döntött a főpolgármesteri kabinetértekezlet. 

Korábban a XI. kerületben három hónapon keresztül már végeztek hasonló szagtalanítást a szeméttárolókban. A kísérlet sikeres volt, és a lakók is elégedettek voltak. A speciális anyagot alkalmazták a Fővárosi Közterület-fenntartó Rt. szippantós autóinak szagmentesítésére is. 

Egy budapesti naponta átlagosan 3,7 liter szemetet termel, ami az érintett lakosságot tekintve fél év alatt 135 millió liter hulladékot jelent. E mennyiség szagtalanításához elegendő mennyiségű a főváros által beszerzendő anyag.