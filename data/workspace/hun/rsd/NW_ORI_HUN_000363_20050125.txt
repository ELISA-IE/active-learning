Borókai lehet Demszky fideszes kihívója

A Fidesz részéről Borókai Gábor volt kormányszóvivő, az MSZP részéről pedig Hunvald György VII. kerületi polgármester lehet Demszky Gábor kihívója a legközelebbi főpolgármester-választáson - a Blikk szerint. 

Borókai Gábort, az Orbán-kormány volt szóvivőjét indítja majd a Fidesz Demszky Gábor ellenében a főpolgármesterségért - írja a Blikk. A lap által megkeresett Borókai nem kívánta kommentálni az értesülést, csak annyit közölt, hogy bárki is lesz a kihívó, kemény ellenfél lesz neki Demszky. Tirts Tamás, a párt illetékes fővárosi bizottságának vezetője szerint több név is szerepel a lehetséges jelöltek között, de csak májusban közlik, ki is lesz a jelölt - írja a lap. 

Az MSZP vagy Molnár Gyulát vagy Hunvald Györgyöt vagy Horváth Csabát küldi harcba Demszky ellen, ám a Blikk szerint a legesélyesebb jelölt Hunvald lesz, a fővárosi VII. kerület polgármestere. Hunvald azt mondta a lapnak, hogy ha felkérik, akkor vállalja, és már készíti is szakmai elemzését egy várható jelöltvitához.