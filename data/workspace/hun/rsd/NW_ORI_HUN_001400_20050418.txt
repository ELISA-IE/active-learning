Vizsgálják a Szerencsejáték Felügyeletet

Vizsgálatot indított a Szerencsejáték Felügyeletnél a Pénzügyminisztérium. A tárca azt szeretné kideríteni, valóban pazarlóan gazdálkodik-e a hatóság, illetve, hogy részrehajlóan bírálja-e el egyes vállalkozások engedélykérelmeit - írja a Népszabadság.

Harmincmillió forintos megállapodást kötött a Szerencsejáték Felügyelet a főváros V. kerületi önkormányzatával, illetve az Aranytíz Ifjúsági Centrummal, hogy az önkormányzati tulajdonban lévő épületben évente három rendezvényt tarthasson. A hazai szerencsejáték-piac törvényes működése fölött őrködő hatóságnak ugyanakkor Parádon van saját továbbképző központja, így nem tudni, valójában miért volt szüksége erre. A Népszabadság értesülései szerint ilyen és ehhez hasonló ügyeket vizsgál a Pénzügyminisztérium a felügyelete alá tartozó hatóságnál. A tárca ugyanis több jelzést kapott, hogy a hatóság pazarlóan bánik a neki folyósított költségvetési forrásokkal. A minisztériumi vizsgálat más ügyekre is kiterjed. A Népszabadság információi szerint azt is szeretnék feltárni, hogy a felügyelet valóban részrehajlóan bírálja-e el a nyerőgépeket üzemeltető cégek engedélykérelmeit.