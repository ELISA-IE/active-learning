Alsósok is tüntettek az egyházi iskolákért

Több ezren - a szervezők szerint 20 ezren - tüntettek a Felvonulási téren az egyházi iskolák finanszírozásának csökkentése ellen. Az ország különböző pontjairól érkezett demonstrálók között sok diák is volt, köztük 8-10 évesek. A kormány állítja, hogy az egyházi iskolák nem kerülnek hátrányba az önkormányzati intézményekkel szemben.

A tüntetők többek között " Vallásszabadságot és egyenlő esélyt", "Kampányra van pénz, az iskolákra nincs?" feliratú transzparensekkel érkeztek, de sokaknál lehetett az iskolák nevét jelző táblákat is látni. Az általános iskolák és gimnáziumok mellett néhány óvoda transzparensei is látszottak. Az első sorban egy csapat 8-10 éves gyerek is állt, bár a diákok többsége gimnazista korú volt.

A diákok részvételéről napok óta vita folyik. Az [origo] is beszámolt arról, hogy a Szentendrei Ferences Gimnázium igazgatója levelet küldött a diákok szüleinek, amelyben hozzájárulásukat kérte ahhoz, hogy a gyerekeket elvihessék a tüntetésre. Az oktatási ombudsman, Aáry-Tamás Lajos álláspontja szerint az ilyen eljárás jogszabélysértő, mert a diákok nem önkéntesen vesznek részt a tüntetésen. Az ombudsman szerint ebben az esetben a tanulók tarthatnak attól, hogy ha  nem mennek el a tüntetésre, az iskolában hátrány érheti őket. Magyar Bálint korábban levélben fordult a négy történelmi egyház vezetőihez, melyben azt kérte, tiltsák meg, hogy az igazgatók visszaéljenek helyzetükkel.

Veres András püspök, a Magyar Katolikus Püspöki Konferencia titkára erre reagálva akkor azt mondta: "megdöbbentő, hogy egy demokratikus állam minisztere arra ad utasítást, hogy valaki akadályozza meg azon demonstrációt, amin Magyarországon minden állampolgár szabadon részt vehet, ha véleményét ki akarja nyilvánítani".

"Így nem kell iskolába menni"

Az [origo] helyszíni tudósítója megkérdezett több diákot, miért vesznek részt a demonstráción. Az egyik gimnazista fiú elmondta: azt szeretnék, hogy "ugyanannyit adjanak, mint mindenkinek". Egy másik fiú hozzátette: igazságtalannak tartják, ami történik. Az általunk megkérdezett diákok iskolabusszal érkeztek vidékről tanárok kíséretében. Egy nevetgélő csoport kérdésünkre azt válaszolta, azért jöttek, mert hozták őket. "Mert így nem kell iskolába menni" - jegyezte meg egyikük. A diákok elmondták, hogy az iskolájukból az egész kilencedik évfolyam eljött. "Mondták, hogy három tanár egyéves fizetése az, amit elvesznek tőlünk" - magyarázta egyikük.

A szervezők kijelentették: "Mi nem a gyermekekkel töltöttük meg a teret, de engedtessék meg, hogy a felnőttebb gimnazisták, akik értik a helyzetünket, itt lehessenek, hiszen róluk is szól ez az egész."A demonstrálók a Felvonulási téri tüntetés után az Oktatási Minisztériumhoz vonultak, ahol átadták Magyar Bálintnak címzett petíciójukat a minisztérium közoktatás-fejlesztési főosztálya vezetőjének. Ebben többek között azt követelték, hogy az egyházi iskoláknak juttatott kiegészítő normatív támogatás a tervezett 129 ezer forint/ tanuló/év helyett legyen akkora, mint az önkormányzati közoktatási intézményeknek járó 156 ezer forint. A tüntetők számításai szerint a 2006-os költségvetés elfogadása esetén évi öt-hat milliárd forinttal kevesebbet kapnának az egyházi intézmények.

A demonstrálók azt is szeretnék elérni, hogy minden egyházi iskola dolgozója közalkalmazotti bért kapjon. A szociális intézmények a tervezett 2006-os költségvetés hétfői elfogadásával szintén jelentős támogatásoktól esnének el a demonstrációt szervező Szülői Közösségek szerint. A változások miatt az idősotthonokban egy átlagnyugdíjjal rendelkező gondozottnak havonta 20 ezer forinttal többet kellene fizetnie a tüntetők szerint.

A rendezvényen körülbelül 5700 aláírás gyűlt össze, korábban pedig csaknem 13 ezer aláírást sikerült összegyűjtenie a Szülői Közösségeknek.

A kormány szerint nem kerülnek hátrányos helyzetbe

Az Oktatási Minisztérium péntek délután reagált a tüntetők petíciójára. A közlemény szerint "érthetetlen, hogy hogyan lehet 'hívő emberek diszkriminálásáról, egyházüldözésről' beszélni. A tényadatok világosan mutatják, hogy az egyházi közoktatás támogatása 2000-2005 között kétszeresére nőtt, ugyanezen időszakban az önkormányzati közoktatás támogatása 84%-kal lett nagyobb" - állítja a minisztérium. A támogatás eltérő ütemű növekedését a tárca szerint részben az egyházi szektor létszámnövekedése okozza. 

"Az önkormányzati közoktatási intézményeknél nincs 'kiegészítő normatív támogatás'. Az egyházi kiegészítő támogatás mértéke az önkormányzati költségvetés tervezett ráfordításaiból automatikusan adódik, nincs lehetősége a tárcának ennek befolyásolására" - áll a petícióra adott válaszban. A tárca ugyanakkor egyetért a tüntetők azon céljával, hogy az egyházi intézmények dolgozói az önkormányzati kollégáikkal azonos szintű bérezésben és juttatásokban részesüljenek. A közlemény felhívja a demonstrálók figyelmét arra, hogy bár a közoktatási törvény a pedagógusok körében szabályozási garanciát is ad, amikor rögzíti, hogy a nem állami intézményekben foglalkoztatott pedagógusokra a közalkalmazotti juttatási rendszert kell alkalmazni, a döntés és a kötelezettség a fenntartóé. 

A válasz a tüntetőket arról is tájékoztatja, hogy a nem állami intézmények jogosultak a nemzetiségi oktatási és az informatikai fejlesztési normatívára. A jövőre vonatkozólag a minisztérium megígérte: a költségvetésről szóló törvényhez benyújtott módosító indítványok biztosítani fogják, hogy a nem önkormányzati  intézményfenntartók az előírt feltételek esetén hozzájuthatnak a kistelepülési, társulási és bejáró normatívához. 

A minisztérium  korábbi tájékoztatása szerint az egyházi kiegészítő támogatás 2001-hez képest 2002-ben 20, 2003-ban 76,6, a rákövetkező évben 81,7 százalékkal nőtt.     Az egyházi intézményben tanulókat tekintve az egy diákra jutó támogatás 2001-ben 278 931 forint, 2002-ben 313 927 forint, 2003-ban 464 961 forint, 2004-ben 461 622 forint volt, míg 2005-ben várhatóan 460 358 forint lesz - állítja a minisztérium. Magyar Bálint oktatási miniszter pénteki sajtótájékoztatóján elmondta: szerint 2005-ben az önkormányzati iskolákban tanulók után összesen csak 447 ezer forint jár. Egyházi intézményekben az idén - az előzetes adatok -  szerint 93 538-an tanultak.

Az Oktatási Minisztérium válaszában kitért arra is, hogy helyteleníti a diákok részvételét a tüntetésen, mivel a tárca szerint a tanulók nem szabad akaratukból jöttek el. "Különösen súlyos, hogy ez a tüntetés tanítási időben zajlott" - olvasható a közleményben. "Gyermekeket használni élő pajzsként törvénytelen és erkölcsileg megkérdőjelezhető" - mondta Magyar Bálint.