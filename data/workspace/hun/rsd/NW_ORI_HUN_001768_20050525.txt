Halálra ítélték Irakban Szaddám egyik századosát

Halálra ítélte Szaddám Huszein egykori hadseregének egyik századosát a hillai különbíróság a biztonsági erők több tagjának meggyilkolása miatt.

A 32 éves férfi elismerte, hogy megölt több rendőrt és katonát - közölte szerdán a törvényszék. A terrorakciók nagy részét a Bagdadtól délre eső térségben hajtotta végre. Ugyanez a bíróság 15 évi börtönre ítélt egy tunéziai férfit, aki öngyilkos merényletet akart elkövetni, s ez csak azért nem sikerült, mert gépkocsija, amelybe robbanóanyagot rejtett, felmondta a szolgálatot. Az illető elmondta, hogy kábítószert vett be, mielőtt fel akarta volna robbantani magát.

Az új kormányzat az utóbbi napokban kezdte el a halálos ítéletek meghozatalát, miután megígérte, hogy szigorúan alkalmazni fogja ezt a büntetésnemet, amelyet az amerikai invázió óta felfüggesztettek.