Tiltakozások közepette épít le az MTV

Az eddigi legfeszültebb hangulatú létszámleépítés folyik az MTV-ben. A köztévének még idén kell megszabadulnia 176 munkatárstól, mivel az állam jövőre már nem támogatja a létszámleépítést, ami ez alkalommal félmilliárdba kerül - írja a Népszabadság. 

Ezúttal a sminkeseket, a díszletezőket, a kellékeseket, maszkosokat küldenék el a Magyar Televízióból, de sokan közülük inkább beteget jelentettek, csak ne kelljen átvenniük a felmondásról szóló értesítést. Tavaly ugyanakkor még ezeknek a területeknek a megerősítése szerepelt a tévé reorganizációs tervében - írja a Népszabadság. 

A lap szerint az elküldötteket külsős cégek megbízásával váltanák ki, mivel ezt olcsóbbnak véli a vezetés. A létszámleépítést értékelő üzemi tanács (üt) azonban még nem kapott ezt alátámasztó számításokat. Kapuvári Gábor üt-elnök szerint ezért nem írták alá az előkészített megállapodást. Nem elutasítják, csak indoklást várnak - mondta a lapnak az üt-elnök. 

Pedig már hetek óta folynak az egyeztetések, és ezek során sikerült az eredetileg 217 nevet tartalmazó listáról több mint 40-et kihúzatni. Az üt ugyanakkor attól tart ezeket is el fogják küldeni. Az érdekvédelemmel foglalkozó szakszervezetek a tévészékházban számos helyen kifüggesztett nyílt levélben tiltakoznak a leépítés ellen. 

Az MTV vezetése azonban már osztja a 30 napos felmondásról szóló értesítéseket. Ez azért ilyen sürgős, mert a Pénzügyminisztérium már csak idén fedezi az elbocsátások költségeit - körülbelül ötszázmillió forintot. 

Az MTV-ben idén már volt egy százfős elbocsátás. Jelenleg 1608 belsős és 600 külsős dolgozik a köztévénél. Rudi Zoltán tévéelnök szerint az ideális létszám hosszabb távon 1500 ember lenne, belsősökkel és külsősökkel együtt - derül ki a Népszabadság írásából.