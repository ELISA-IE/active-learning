Kissé nőtt a munkanélküliség

7,2 százalékos volt a munkanélküliség a június-augusztusi időszakban. A KSH jelentése szerint hazánkban összesen 303 ezren vannak állás nélkül. A munkanélküliek 46,6 százaléka egy éve vagy ennél régebben keresett állást.

A 2005. június-augusztusi időszakban a foglalkoztatottak száma 3 millió 917 ezer, a munkanélkülieké 303 ezer fő volt, ami 7,2 százalékos munkanélküliségi rátát jelent - áll a Központi Statisztika Hivatal pénteken közzétett jelentésében.

A foglalkoztatottak száma mintegy 13 ezer fővel meghaladja az előző év azonos időszakában mért számot. Az év eleji állapothoz viszonyítva pedig 46 ezerrel többen dolgoznak, ami csak részben vezethető vissza a szezonális hatásokra.

A munkanélküliek 46,6 százaléka egy éve vagy annál régebben keresett állást. A munkanélküliség átlagos időtartama valamivel több mint 16 hónap.