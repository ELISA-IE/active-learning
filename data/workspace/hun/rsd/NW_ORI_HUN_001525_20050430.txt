Megtiltották egy floridai kislány abortuszát

A floridai bíróságon megtiltották egy tizenhárom éves amerikai lánynak az abortuszt, mert szerintük túl fiatal a döntéshez. A három hónapos terhes lánynak jövő héten kedden lett volna abortusza.

A floridai állami bíróság úgy döntött, hogy ideiglenes végzéssel megtiltja egy tizenhárom éves lánynak, hogy elvetesse gyermekét. Az ügyet Florida állam gyermek- és családügyi osztálya vitte bíróság elé. Azzal érveltek, hogy az állami gondozás alatt álló lány még túl fiatal ahhoz, hogy az egészségi állapotára vonatkozó döntést hozzon. A Palm Beach-i bíróság bírája, Ronald Alvarez elfogadta az érvelést, és ideiglenesen letiltotta a műtétet, a fiatal lányról pedig pszichológiai kiértékelést kért. Ez valószínűleg addig húzódik majd, amíg már nem lesz lehetőség az abortuszra. 

A bíró döntése túlmegy a floridai törvények szigorúságán, azok ugyanis nem követelnek szülői beleegyezést a fiatalkorúak terhességmegszakításához - írja a BBC. 

Az amerikai ACLU emberi jogvédő szervezet a döntés ellen való fellebbezést helyezett kilátásba. Az ACLU floridai képviselője, Howard Simon szerint kényszeríteni egy tizenhárom éves lányt, hogy akarata ellenére megszülje gyermekét, nem csupán illegális és alkotmányellenes, hanem kegyetlen döntés is. 