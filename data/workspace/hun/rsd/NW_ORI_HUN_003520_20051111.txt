További gyengülés várható a tőzsdén

További gyengülést várnak a hét utolsó kereskedési napján az MTI által megkérdezett üzletkötők, akik szerint a BUX változásának iránya nem kérdéses, csupán a mértéke kérdéses.

A várakozásoktól elmaradó Mol eredmények miatt Suppan Gergely, a Takarékbank elemzője arra számít, hogy a papír akár jelentős mértékben is gyengülhet. Ez várhatóan magával húzza az egész piacot - tette hozzá. Hasonlóan vélekedett Horváth Zoltán, a CIB Bank üzletkötője is, hozzátéve, hogy a Mol gyorsjelentése miatti negatív hangulat átterjedhet a többi papírra is. A gyengülés biztos, csak a mértéke kérdéses - mondta.

A Mol pénteken tette közzé gyorsjelentését: az olajtársaság az idén a harmadik negyedévben az elemzői várakozásoktól elmaradó, a tavalyinál 23 százalékkal kevesebb, 56,7 milliárd nettó profitot termelt. A Budapesti Értéktőzsde részvényindexe, a BUX 322,74 pontos csökkenéssel, 20.658,71 ponton zárt csütörtökön, a szerdai záró értékhez képest ez 1,54 százalékos gyengülés. 

A részvénypiac forgalma 26 milliárd forintot tett ki, a vezető részvények a Magyar Telekom kivételével gyengültek az előző napi záráshoz képest. A Mol 7,7 milliárd forintos forgalomban 500 forinttal, 2,59 százalékkal 18.800 forintra gyengült. Az OTP papírok forgalma meghaladta a 13 milliárd forintot, árfolyamuk 186 forinttal, 2,51 százalékkal 7.229 forintra csökkent.

 A Richter 130 forinttal, 0,35 százalékkal gyengült, 36.970 forinton zárt, forgalma 848 millió forintot tett ki. A másik gyógyszeripari részvény, az Egis 105 forinttal 0,54 százalékkal 19.450 forintra gyengült. 

A Magyar Telekom papírok ára 4 forinttal, 0,4 százalékkal erősödött, 1.004 forintot értek a kereskedés végén, forgalmuk 1,8 milliárd forint volt. 