Nem veszik komolyan a pestiek az sms-kampányt

Az [origo] által megkérdezettek többsége jó ötletnek tartja a kormány sms-kampányát, még akkor is, ha egyesek szerint nem az igazán fontos kérdésekkel foglalkozik, és gyakorlati haszna nincs is. Sokak szerint azonban így is jó, hogy a kabinetet érdekli az emberek véleménye. A héten elindult sms-kampány keretében a kormány hat héten át kérdezi az embereket olyan kényes kérdésekről, amelyek több országban is vitát váltottak már ki.

"Jó ötlet, de én biztos nem szavaznék, mivel három hónapja nincs pénz a mobilomon" - jelentette ki az [origo]-nak a kormány e héten indult sms-kampányával kapcsolatban egy 20 év körüli fiatalember. Az [origo] által megkérdezettek többsége szerint, még ha nem lesz is következménye a felméréséknek, akkor is jó dolog, hogy a kormány kíváncsi a lakosság véleményére. Egy 20 év körüli lány annak ellenére is pozitív lépésnek tartja, hogy ő biztosan nem szavazna, mivel - mint mondta - a valóságshow-kra sem voksolt soha.

A kormány hétfőn indította meg hat héten át tartó kampányát, amelynek során minden hét elején sms-ben várnak választ olyan kérdésekre, amelyek jelenleg foglalkoztatják az embereket és nem csak a magyarokat. A kérdésekre minden hét hétfőjétől csütörtökig lehet szavazni, normál díjas sms-ben. Ezen a héten arra várnak választ az emberektől, hogy véleményük szerint két azonos nemű gyermek születése után legyen-e lehetősége a szülőknek arra, hogy megválasszák a harmadik magzat nemét.

"Kislányt szeretnék, és örülnék, ha meg is választhatnám a gyerekem nemét" - közölte az [origo]-val egy terhes asszony. A fiatal nő szerint a genetika a családon belül erőszakhoz hasonlóan mindig kényes kérdés marad, de hasznos, hogy a kormány foglakozik ezekkel a problémákkal.

Egy 30 év körüli férfi szerint jópofa dolog a sms-kampány, gyakorlati haszna viszont nincs. "Ha a kormányt komolyan érdekelné, hogy mi a társadalom véleménye ezekről a kérdésekről, akkor egy közvélemény-kutató céget bízna meg, nem pedig sms-ben faggatózna" - tette hozzá. Egy Váci utcai eladó szerint viszont egyszerűen kampányfogásról van szó, mivel a kormány már a jövő évi parlamenti választásokra készül. Szerinte ráadásul a kérdés nem is a legfontosabb problémával foglalkozik, mivel előbb a gyerekneveléshez szükséges jólétet kéne megteremteni, és csak utána gondolkozni azon, hogy milyen nemű legyen.

László Boglár kormányszóvivő az [origo]-nak elmondta: egyelőre részadatuk sincsen arról, hogy mennyien éltek a szavazás lehetőségével, az eredményeket csak pénteken összesítik és értékelik. A szóvivő elmondta: elkészültek a következő heti kérdések is, amelyeknek az összeállításában az volt a döntő szempont, hogy azok ne csak a magyar, hanem a világ több társadalmát is foglalkoztassák. Ráadásul a kérdésekre nincsen egyértelmű válasz, ezeket az Európai Unión belül és a világon is eltérő módon próbálják kezelni. László Boglár hozzátette: a szavazásokat nem követi majd törvényalkotás, de ha egy téma iránt jelentős lesz az érdeklődés, arról a kormány előbb szakmai, majd társadalmi vitát indít.