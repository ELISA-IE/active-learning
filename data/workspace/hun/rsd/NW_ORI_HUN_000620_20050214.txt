Mozgó konyhát, hajót vesznek a legtöbben a HM-től

Keddtől óriási árleszállítás kezdődik a marcali katonai használtcikkboltban. Itt a honvédségtől leselejtezett katonai termékeket lehet olcsón megvásárolni. A legnagyobb összeg, amiért itt egyszerre vásároltak a tavaly megnyílt boltban, 8 millió forint volt, ezért valaki a teljes készlet duplafalú alumíniumládát elvitte. A legdrágább eszköz egy 150 ezerért eladott légvédelmi távmérő volt, de kelendő a mozgókonyha és a vízi járművek is. Lehet kapni régi katonai bakancsot és zoknit is, bár a cég szóvivője szerint ezek már gyakorlatilag használhatatlanok.

2004 januárja óta működik Marcaliban a Honvéd Katonai Használtcikkbolt. A boltot a Honvédelmi Minisztérium tulajdonában lévő HM EI Rt. üzemelteti, amely 2000-ben megnyerte az ÁPV Rt. pályázatát a leselejtezett, az ÁPV Rt. tulajdonába került katonai termékek értékesítésére. Korábban csak nagy tételben, nyílt vagy meghívásos pályázat útján, illetve árveréseken értékesítettek katonai eszközöket, de arra csak 2004 óta van lehetőség, hogy kis tételben, olcsón juthassanak hozzá magánszemélyek is katonai eszközökhöz.

 

A marcali bolt a volt katonai laktanyában működik, ami szintén az ÁPV Rt. tulajdonában van - mondta az [origo]-nak Schieber József, a HM EI Rt. sajtóreferense. Azért ezt a helyszínt választották, mert így kell a legkisebb szállítási költséggel számolni - tette hozzá. A bolt 2004. január 30-án nyílt meg, és a sajtóreferens elmondása szerint akkora volt az érdeklődés február végéig, hogy sokszor rendőri segítségre volt szükségük, mert még zárórakor is 20-25 méteres sor kígyózott a bolt előtt.

 

Schieber adatai szerint az elmúlt egy év alatt majdnem 18 ezer vásárlójuk és nettó 707 millió forint bevételük volt. A boltban olyan katonai áruk kaphatók, amelyek vagy a hadsereg létszámának csökkentése miatt váltak feleslegessé, vagy lecserélték őket korszerűbbekre. Mivel 2000-ig egyáltalán nem értékesítették a felesleges készletet, hatalmas mennyiség gyűlt össze - tette hozzá a sajtóreferens.

 

Eddig a legnagyobb tétel, ami elkelt, 8 millió forint értékben a teljes készlet duplafalú alumíniumláda volt, amit egy cég vett meg. A legdrágább eszköz pedig egy 150 ezer forintos légvédelmi távmérő volt. Eladtak még emellett 2000 darab roncs teherautót, 2800 üzemanyagtartályt, 41 hajót, amire több mint 160-an jelentkeztek. De adtak el már egy AN 26-os repülőt és 6 darab kézitargoncát is. Eddig a legnagyobb érdeklődés a mozgó konyhákra, az áramfejlesztő generátorokra és a hajókra volt. A vevők között voltak cégek és magánszemélyek, de önkormányzatok is, sőt a marcali kórház is vett orvosi köpenyeket, ágyneműket. Van, aki viszonteladóként csap le az olcsó árura, de van, aki magánhasználatra vásárol - közölte a HM EI Rt. sajtóreferense.

 

A boltban tábla figyelmeztet arra, hogy a termékek egy része akár 20 éve is a raktárban állhatott, ezért semmire nem vállalnak garanciát, és nincs lehetőség cserére vagy javításra sem. "Árulunk például fehér katonai zoknit, én is vettem belőle 5 párat, de mivel 1975-ben gyártották, annyira ki van merevedve, hogy használhatatlan" - mondta Schieber József. Hozzátette: ő személy szerint nem vásárolna emiatt katonai bakancsot sem, de van, aki megveszi. Viszont a takarók, szivacs ágybetétek, a rozsdamentes étkészletek jól használhatók szerinte.

 

A marcali boltban keddtől óriási árleszállítás lesz - hirdeti a cég honlapján. Lehet például venni egykilós kalapácsot 90 forintért, 3 ajtós üveg könyvszekrényt 375 forintért, ballonkabátot 150 forintért, takarót 100 forintért, katonai sátrat 15 ezerért, téli inget 75 forintért, papírbőröndöt 375 forintért, csónakmotort 75 és 137 ezer forint közötti áron, drótvágó ollót 375 forintért, hálózsákot 1500-ért, kerti ásót 250 forintért vagy 500-ért egy konyhaasztalt. Árulnak még utászcsákányt, villásdugót, vállfát, sőt trafót is, csakúgy, mint kimenőruhákat, bakancsokat, zoknit, derékszíjat vagy téli alsót.

 

Kapcsándi Dóra