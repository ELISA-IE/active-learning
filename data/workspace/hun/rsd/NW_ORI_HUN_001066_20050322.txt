Egyesülhet a bécsi és a budapesti tőzsde

Az EU versenypolitikai hatósága ma Brüsszelben megadta az engedélyt a HVB Bank Hungary és a Wiener Börse AG vezetése alatt álló osztrák bankkonzorcium számára a budapesti tőzsde többségi részesedésének megszerzésére - közölte a Budapesti Értéktőzsde.

Az engedély a közlemény szerint kiterjed a Budapesti Árutőzsde és a KELER Rt. kivásárlására irányuló stratégiára is, amelyre még 2004 májusában került sor - áll a közleményben. Az, hogy Brüsszeltől zöld jelzést kaptunk, fontos mérföldkő, és nyilvánvaló állásfoglalás az összehangolt, hatékony tőkepiacok kiépítése mellett a régiók Európájában - mondta dDr. Stefan Zapotocky, a Wiener Börse AG igazgatósági tagja. A szakértő szerint a döntés megerősítés arra vonatkozóan, hogy a bécsi tőzsde stratégiájával a helyes utat követi.

Szalay-Berzeviczy Attila, a Budapesti Értéktőzsde Részvénytársaság elnöke szerint az EU döntése az egész közép-európai tőkepiac számára nyereséget, illetve megerősítést jelent a szilárd partnerségen alapuló együttműködés számára.

A HVB Bank Hungary 25,2 százalékot, a Wiener Börse AG 14 százalékot, az Erste Bank 12,2 százalékot, az Österreichische Kontrollbank 11 százalékot és a Raiffeisen Zentralbank 6,4 százalékot birtokol a budapesti tőzsdében. Összességében a magyar-osztrák konzorcium többségi részesedése 68,8 százalékot tesz ki.