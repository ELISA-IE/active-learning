Zárásra erősödött a forint

Erősödött a forint a bankközi devizapiacon. Az eurót 247,70 forinton jegyezték záráskor, ez majdnem egy forinttal jobb a reggeli árnál.

Csaknem egy forinttal erősödött a forint csütörtökön a bankközi devizapiacon; az eurót délután 247,70 forinton jegyezték, szemben a reggeli 248,50 forintos árfolyammal. A forint 12,28 százalékon állt a +/-15 százalékos ingadozási sáv erős oldalán. A kereskedők várakozása szerint a jövő hétfői kamatdöntésig már nem változik jelentősen a forint árfolyama. A dollár gyengült, árfolyama délután 204,90 forint volt, szemben a reggeli 206,30/40 forintos jegyzéssel. 

A viszonylag szűk likviditás ellenére az overnight kamatok nem emelkedtek tovább, a reggeli 7,50/7,70 százalék körüli szinten mozogtak csütörtökön délután. A hosszabb lejáratú kamatok csekély mértékben csökkentek, elsősorban a forint erősödése miatt, de jelentős változás nem történt. Az alapkamat csökkentésével kapcsolatban a várakozások 0-50 bázispont között szóródnak, a piac 0-25 bázispontos csökkentést árazott már be.