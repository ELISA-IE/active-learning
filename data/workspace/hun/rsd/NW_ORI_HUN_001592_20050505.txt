Robbantás és lövöldözés végzett 23 irakival

Ismét merényletekre ébredt Irak. Csütörtök reggel egy öngyilkos robbantó végzett 13 emberrel, egy fegyveres pedig 9 járőröző rendőrt mészárolt le, és megöltek egy biztonsági őrt is - írja a BBC News.

Legkevesebb 23 ember életét vesztette az iraki biztonsági erők ellen elkövetett bagdadi merényletekben csütörtökön - írja a BBC News. Egy öngyilkos merénylő egy toborzóirodánál robbantotta fel magát reggel nyolc óra tájban, az akciónak 13 halottja van. Nyolcan megsebesültek. Az iroda nincs messze az iraki főváros szigorúan őrzött Zöld zónájától, és már számos alkalommal vált merényletek célpontjául.

Néhány órával korábban fegyveresek nyitottak tüzet járőrökre és kilenc autójában ülő rendőrrel végeztek a város két különböző kereszteződésében. A járműveket felgyújtották. Ezen kívül megtámadták az egyik miniszterhelyettes otthonát is, ahol egy biztonsági őr vesztette életét. 

Szerdán 60 emberrel végzett egy öngyilkos robbantó egy kurd pártirodánál. Ez a támadás az iraki háború óta a legvéresebb akció volt a kurdok lakta térségben. Az újabb erődszakos cselekmények egy nappal azután történtek, hogy egy öngyilkos merénylő körülbelül 60 emberrel végzett a kurd Irbilben, és két nappal azután, hogy beiktatták az új - bár nem teljes - iraki kormányt hivatalába.