Örökre titok maradhat a Szatmári-ügy

Négy órán keresztül vitatkoztak a Szatmári-ügyként elhíresült kémtörténetről készült jelentésről a parlament nemzetbiztonsági bizottságának keddi ülésén. A zárt ülés után sem Juhász Ferenc, a kormány nemzetbiztonsági kabinetjének vezetője, sem Kövér László bizottsági elnök nem árult el részleteket az ügyről.

Hosszasan vitatkoztak a parlament nemzetbiztonsági bizottságának keddi ülésén a képviselők arról a jelentésről, amelyet a kormány nemzetibztonsági kabinetje készített a Szatmári-ügyről. Arról azonban, hogy mi hangzott el a tárgyalótermeben, senki sem árult el részleteket.

Juhász Ferenc az ülés után azt mondta, az ügy titkos volta miatt részleteket nem árulhat el. Annyit tett még hozzá, hogy a bizottság a vita végén úgy döntött, ha a Szatmári-üggyel kapcsolatos vizsgálatot lezárják a titkosszolgálatoknál, vagy ha újabb információ felmerül, még visszatérnek az ügyre. Juhász nemmel válaszolt arra a kérdésre, hogy igaz-e: a jelentésben csak fideszes politikusok szerepelnek. Neveket azonban nem említett.

Kövér László, a nemzetbiztonsági bizottság fideszes elnöke sem árult el részleteket az ülésen elhangzottakról, csak annyit közölt: ha elmondhatná, hogy mi van a jelentésben, akkor nem viselné a szigorúan titkos minősítést a dokumentum. A vizsgálat még folyik, ha ez újabb fejleményeket hoz, akkor a bizottság még visszatér az ügyre - mondta.

A bizottsági elnök azt megerősítette, hogy a testület által tárgyalt jelentésben politikusok is szóba kerültek, de hogy kit és mivel vádoltak meg, arra nem tért ki. Kövér megjegyezte azt is az ügy kapcsán, hogy az ellenzék nyitott arra, hogy a kormányzat, illetve a nemzetbiztonsági szolgálatok tapasztalatai alapján, ha szükség van rá, pontosítsák, kisebb mértékben módosítsák a nemzetbiztonsági törvényt.

Kövér valószínűsítette, hogy a közvélemény soha nem fogja pontosan megtudni, mi történt, mivel azt szerinte a nemzetbiztonsági kabinet, sőt maguk a szolgálatok sem tudják pontosan.

Annak ellenére, hogy Juhász Ferenc és Kövér László nem árult el részleteket a jelentésről, a Népszabadság már a bizottsági ülés előtt, keddi számában beszámolt annak tartalmáról. A napilap szerint a dokumentum lényege, hogy a Fidesz egyes politikusai egy a magyar kormányt lejárató akciót akartak szervezni államtitkok és a nemzetbiztonsági szolgálatok felhasználásával.

Az ügyet a Magyar Nemzet augusztus 22-i cikke robbantotta ki. E szerint a Nemzetbiztonsági Hivatal leleplezett és "kiszorított" egy házaspárt, amely a román titkosszolgálatnak dolgozott. A magyar sajtó az akkor közölt szignó és adatok alapján Szatmári Tiborral, illetve feleségével, Szatmári Ildikóval azonosította a házaspárt. A sajtóban megjelent hírek szerint intim kapcsolat volt Szatmári Ildikó, valamint egy volt és egy jelenlegi miniszter között. Később a volt minisztert Hiller Istvánnal, a jelenlegit Magyar Bálinttal azonosították több cikkben.

Hiller korábban azt mondta az ügyről: ténykérdés, hogy nem volt semmilyen kapcsolat Szatmári Ildikó és közöttem, bár tíz hónapon keresztül az Oktatási Minisztériumban együtt dolgoztunk.

Emellett korábban a Fidesz szóvivőjét, Révész Máriuszt is hírbe hozták. Révész korábban azt mondta, ismeri Szatmári Ildikót, mivel mindketten tagjai az Apáczai közalapítványnak, ám kapcsolatuk inkább a "háborús", mintsem a bizalmas jelzővel érzékeltethető. Emellett kiderült az is, hogy az ügy kipattanása napján Révészt felhívta telefonon Szatmári Tibor.