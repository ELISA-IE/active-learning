Pozitív is, negatív is az EU-egyenleg

A költségvetés pénzforgalmi szemléletű adatai szerint tavaly Magyarország nettó pénzügyi egyenlege mínusz 27 milliárd forint volt - állapította meg az Állami Számvevőszék. A Pénzügyminisztérium korábban az uniós módszertan szerint számolva 76,5 milliárdos többletről számolt be. Csaba László közgazdász szerint mind a két szám hiteles lehet - írja a Világgazdaság.

Az Állami Számvevőszék egy szóval sem vonja kétségbe, hogy Magyarország 76,5 milliárd forintos többlettel zárta a tavalyi évet az EU-val szemben - szögezte le Heil Péter, a Nemzeti Fejlesztési Hivatal (NFH) elnökhelyettese. Az ÁSZ-jelentés függelékének a 266. oldalon megjelenő táblázatából nyilvánvalóan kiderül, hogy EU-mérlegünkben megjelennek olyan tételek is, amelyek nem szerepelnek a költségvetésben. A strukturális alapoknál például, amíg nem fizetik ki a megítélt támogatást, bár itt van az uniós pénz Magyarországon, annak összege nem jelenik meg a büdzsében.

Az NFH, amikor az ország nettó pozíciójáról nyilatkozik, számításainál soha nem a költségvetést veszi alapul - hangsúlyozta Heil Péter. Abból indul ki, ami az ÁSZ-jelentés 30. oldalán is szerepel: a nettó pozícióból, mert ennek van gazdasági tartalma: e szerint pedig 76,4 milliárd forintos többlettel zártuk 2004-et. Ezt a számítási módszert - a jelentésből kitűnik - elfogadja az ÁSZ is. Majd más számviteli módszert alkalmazva, csak a költségvetés számaiból kiszámolja a mínusz 27 milliárdot is.

Mindkét szám, a 76,5 milliárd forintos többlet és a 27 milliárdos is hiteles lehet - véli Csaba László közgazdász -, attól függ, hogy miként számolunk. A budapesti Közép-európai Egyetem tanára szerint a számolásnál ki lehet indulni a megítélt, a Brüsszelből átutalt és a kedvezményezettnek kifizetett uniós támogatásból, és mindenkor más és más eredmény jön ki. Sem a Pénzügyminisztérium, sem az NFH nem marasztalható el, igazából a "hiba az EU készülékében van". "Személyesen tapasztaltam, hogy elnyert támogatást hivatalosan két év múlva utaltak át, és a harmadik évben jelent meg a számlámon" - mondta a Világgazdaságnak szakértő.