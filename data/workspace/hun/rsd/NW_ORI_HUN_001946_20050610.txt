Verik az őrök a fiatal riói rabokat

Brutálisan verik a fiatalkorú rabokat a Rio de Janeiró-i börtönőrök, akiknek emiatt semmiféle retorzióval nem kell számolniuk - áll egy nemzetközi jogvédő szervezet jelentésében. Ráadásul nemcsak pofonok, hanem nyomorúságos körülmények is várják a fiatal őrizeteseket, akiket még az a tény sem vigasztalhat, hogy kevés a börtönőr: emiatt ugyanis semmiféle foglalkozáson nem vehetnek részt.

Súlyos bántalmazásokat kell elszenvedniük a Rio de Janeiró-i börtönökben fogva tartott fiatalkorú raboknak - áll a nemzetközi jogvédő szervezet, a Human Rights Watch jelentésében. A börtönőrök bátran visszaélnek a fiatal őrizetesek jogaival, mivel felelősségre vonás híján büntetlenül megtehetik. "A brutális verések  teljesen hétköznapiak maradnak a fiatalkorúak börtöneiben, amíg a Rio de Janeiró-i állami hatóságok nem adnak utat egy alapos, független vizsgálati rendszernek" - mondta az emberi jogi szervezet munkatársa, Henry Richardson. 

A jelentés nemcsak az állandó verések miatt marasztalja el a riói fiatalkorú foglyokat őrző börtönöket, hanem az ott tapasztalható nyomorúságos életviszonyok miatt is. Kritikus hiány van az ételekből, ruhákból, és létszámgondokkal is küszködnek a fegyintézetek, mivel nem elegendő a börtönszemélyzet. Mindezek erőszakos lázadással fenyegethetnek: márciusban például az egyik ilyen intézményben zendülés tört ki, miután a börtönvezetésnek fel kellett függesztenie az oktatási, a rekreációs és majdnem minden más tevékenységet, mivel egyszerűen nem volt elég emberük a fiatalok felügyeletére. Így az elmúlt három hónap nagy részét kénytelenek voltak a cellájukba bezárva semmittevéssel tölteni. Nagy gond a börtönök zsúfoltsága is, jóval többen szoronganak egy cellában, mint ahány rabra tervezték eredetileg. 

Az ügyészségnek van jogosítványa a fiatalkorú rabok és a börtönhelyzet vizsgálatára, azonban a problémák ellenére sem tesznek szinte soha semmit - állítja a Human Rights Watch. A vizsgálataik csak a statisztikai adatokra vonatkoznak: a rabok számára, a börtönszemélyzet létszámára, a mosodai költségekre, azonban a visszaéléseket alig ellenőrzik. A külső szervezetek ellenőrzéseit pedig ellenségesen fogadják, és akadályozzák, így volt olyan intézet, ahova a Human Rights Watch munkatársait sem engedték be. Ezekben az esetekben a szülőkkel, kiengedett fiatalokkal, börtöntisztviselőkkel és más, a helyi viszonyokat jól ismerő emberekkel készített interjúkkal mérték fel a terepet.

Az emberi jogi szervezet a merev Rio de Janeiró-i hatóságokkal szemben a szomszédos Sao Paulo államot hozza fel példaként, ahol az anyák szövetsége és négy más civil társaság szabad bejárást kapott minden olyan börtönbe, ahol fiatalkorúakat tartanak fogva. 