Megjárhatják a műlábbal csaló betegek

Júliustól a betegek is fizethetnek majd kártérítést, ha bebizonyosodik, hogy jogtalanul szereztek gyógyászati segédeszközöket - műlábakat, kerekesszékeket, kötszert, lúdtalpbetétet - ingyen. Az elmúlt években kevés ilyen esetre derült fény, ez azonban változhat, ha az erről szóló törvénymódosítást elfogadják. Akkor az OEP nem csak az orvosok, hanem a betegek visszaéléseit is ellenőrzi majd.

Az Országos Egészségbiztosítási Pénztár (OEP) ellenőrei a betegek visszaéléseit is vizsgálják majd, ha az országgyűlés elfogadja az egészségbiztosítási törvény módosító javaslatát. Eddig az orvosok, illetve a gyógyászati eszközök forgalmazói fizettek kártérítést, ha rájuk bizonyították, hogy csaltak. A közgyógyellátott betegek ingyen juthatnak hozzá a gyógyászati segédeszközök széles köréhez, ezzel azonban vissza lehet élni. Ha a módosítást elfogadják, a betegeket is kötelezhetnék kártérítés fizetésére.

Ajtay András, az OEP ellenőrzési főosztályának vezetője az [origo]-nak elmondta, a fő felelősség továbbra is a gyógyászati segédeszközt felíró orvosé marad, de a betegek is visszaélhetnek az ingyenes műláb, fogpótlás, kerekesszék lehetőségével. "Van, hogy a beteg többször felíratja ugyanazt a gyógycipőt különböző orvosokkal, hogy legyen kettő belőle otthon" - magyarázta Ajtay. Ha az ilyen esetre fény derül, júliustól a betegnek kell majd visszafizetnie azt az összeget, amit a segédeszköz forgalmazója az OEP-nek számlázott ki.

A visszaélések felderítése jelenleg a rendőrségre tartozik, a módosítás elfogadásával a közgyógyellátott betegek ellenőrzése is az OEP hatásköre lehet. A szándékkal egyetértek, a kivitelezést még nem tudjuk, hogyan lehet megoldani - mondta a főosztályvezető. 

Tavaly gyógyászati segédeszközök néhány csoportja, többek között a hallókészülékek, inkontinenciabetétek felhasználását vizsgálta az OEP, és negyvenmillió forint támogatást vontak vissza az eszközök forgalmazóitól. Több mint száz orvos ellen tett büntetőfeljelentést az OEP jogosulatlan vagy valótlan eszközök felírása miatt. "A hallókészülékek például nagyon drágák, de az OEP által kifizetett támogatásban a készülék beállításának ára is benne van. Volt azonban olyan orvos, aki külön pénzt kért a betegtől, hogy beállítsa neki a készüléket" - mondta Ajtay. 

"Korábban két orvos is szakvizsga nélkül, tehát jogosulatlanul írt fel nagy mennyiségben kötszereket és inkontinenciabetéteket egy szociális otthonnak. Erre a forgalmazó beszélhette rá az orvost" - vélte Ajtay. Az egyik ilyen esetben 17 millió, a másikban 32 millió forint volt a felírt segédeszközök értéke.  

Vojnik Mária, az Egészségügyi Minisztérium politikai államtitkára korábban úgy vélte, a közgyógyellátás legnagyobb problémája, hogy az egészségügyi alapból finanszírozzák, valójában azonban szociális támogatást jelent. Bár a legnagyobb gyógyszerkiadásai az elhúzódó krónikus betegségben szenvedőknek vannak, a statisztikák szerint a legtöbben egyszerű fájdalomcsillapítót, illetve nyugtatót váltottak ki közgyógyellátási igazolvány segítségével. 

2004-ben a közgyógyellátásra jogosultak száma meghaladta a 430 ezret. Gyógyászati segédeszközök tb-támogatására több mint 44 milliárdot költött az OEP, ami duplája a 2000-es mennyiségnek.