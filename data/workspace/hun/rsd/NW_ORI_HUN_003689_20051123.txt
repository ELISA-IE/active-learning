Vízibusszal, autósétánnyal tennék élhetővé a fővárost

Hogyan lehet élhetővé tenni Budapestet? - erről tartottak beszélgetést fővárosi civil mozgalmak az egyik budai kávéházban. A résztvevők szerint az önkormányzati rendszert mindenképpen át kellene alakítani, mert jelenleg cselekvésképtelen a különböző önálló egységekből álló főváros. Egy nemrég lezárult pályázat szerint a kerékpáros közlekedés támogatása mellett vízibuszokkal és egy úgynevezett autósétánnyal lehetne javítani a budapestiek életminőségén.

"A fene egye meg, ezek a pestiek milyen jól érzik magukat - szeretnénk, hogy ezt gondolják a külföldiek, ha eljönnek Budapestre" - fogalmazta meg a főváros jobbításáért küzdő civilek célkitűzését Bojár Iván András építész-kritikus, a Szeretem Budapestet mozgalom egyik alapítója kedd este, a Kávéházak versenye 2005 keretében rendezett vitaesten.

A magyar kávéház-kultúra felélenkítésével foglalkozó Kávéházak.hu nevű szakmai csoport már harmadszorra rendezi meg a Kávéházak versenyét, idén húsz nevezés érkezett. Fürjes Balázs, Bojár munkatársa szerint a Liszt Ferenc téri zsúfolt kávéházak is bizonyítják: az élet utat tör magának, a budapestiek számára fontos a közéleti tér, érdekli őket a főváros. A Szeretem Budapestet mozgalom erre az érdeklődésre számítva hirdette meg építészeti és városszépítési ötletpályázatát, ahol a feladat az volt, hogy a pályázók megálmodják a főváros új arculatát. 

A szeptemberben lezárult ötletversenyre érkezett terv új vízibuszjáratról, kábel-, gyalog- és kerékpárhídról, Budapest szeme kilátóépületről és olyan autósétányról is, amely a Duna energiáját használná fel, hogy ne az autók haladjanak a rakparton, hanem alattuk mozogjon az út.

"Nem fogjuk megváltani a világot, de kis változásokból adódnak elő a nagy dolgok. A politika viszont csak akkor fog lépni, ha már lassan összedől a ház" - vélte Fürjes, aki egyébként az Orbán-kormányban miniszteri biztosként dolgozott. Kürti Gábor, a Critical Mass nevű biciklistüntetés szervezője sem hiszi ugyan, hogy a politikusok meggyőződésből állnának a civil kezdeményezések mellé, szerinte mégis hajlandóak segíteni, mert maguk mellé akarják állítani a szavazókat.

A Critical Mass a szeptemberi, tízezernél is több biciklist felvonultató demonstráció óta számos ígéretet kapott az önkormányzattól. "Életemben nem fogok annyi pénzt keresni, mint amennyi hasznot pár nap munkával a városnak hoztam" - mondta a kerékpárosok érdekeit védő aktivista. Kürti szerint az a legfőbb gond a civil mozgalmakkal, hogy az emberek a rendszerváltás után szinte lebénultak, mivel előtte hozzászoktak, hogy mindent mások mondanak meg.

A civilek egyetértettek abban, hogy az önkormányzati rendszert át kellene alakítani, szerintük a 23 önálló hatalommal bíró egység cselekvésképtelenné teszi a fővárost. A rendszer megváltoztatásához az kell, hogy elég erős legyen az emberek részéről a nyomás. Valamennyi szervezet képviselői elmondták: szívesen fogadják az új kezdeményezéseket. Infrastruktúrájukat, levelezőlistájuk használatát felajánlják az ötletgazdáknak, de arra buzdítják őket: szervezzék meg saját mozgalmukat.