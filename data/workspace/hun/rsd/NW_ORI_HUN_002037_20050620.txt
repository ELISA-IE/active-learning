Nem volt kés a karddal átszúrt fiúnál

A rendőrség eddig nem talált bizonyítékot arra, hogy késsel fenyegette volna támadóját a 21-es buszon májusban karddal átszúrt fiú. Abban már biztosak a rendőrök, hogy nem véletlen balesetről volt szó. Korábban néhányan azt vallották, a busz hirtelen elindult, ekkor véletlenül szúrta át a gyanúsított a 15 éves áldozatot. A nyomozásban már igazságügyi orvos szakértők is részt vesznek.

A 21-es buszon elkövetett kardos támadás bizonyítási kísérletéről készült felvételeket igazságügyi orvos szakértők elemzik - írja a Népszabadság. A tanúvallomások eltérőek, ezért a rendőrség azt várja a szakértőktől, hogy derítsék ki, melyik szemtanú emlékszik a legpontosabban a május 8-i eseményekre. 

A lap szerint a nyomozók előtt eddig nincs bizonyíték arra, hogy a 15 éves Patai József késsel fenyegette volna a karddal felszerelkezett Mortimert. A BRFK vizsgálati főosztályának életvédelmi alosztályvezetője, Szigeti József a lapnak nyilatkozva elmondta: csak Mortimer barátai állították eddig, hogy kés volt az áldozatnál, aki azzal fenyegette Mortimert. A rendőrség megvárja, tudja-e ezt bizonyítani Mortimer védője.  

Kizártnak tekinti a rendőrség, hogy balesetről lenne szó. Korábban ugyanis több tanúvallomásban is utaltak arra, hogy a szóváltás közben elindult a busz, és a kirántott karddal álló gyanúsított elveszítve egyensúlyát, véletlenül szúrta le Patai Józsefet. A buszokon ugyanis három biztonsági rendszer is szolgál arra, hogy az ajtók becsukódása nélkül a busz ne indulhasson el. Ráadásul több szemtanú is igazolta, hogy a szúrás pillanatában még szóltak az ajtók csukódását jelző csengők. Ekkor a busz még nem indulhatott el.