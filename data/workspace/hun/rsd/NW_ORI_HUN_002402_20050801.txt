Milliókba kerülhet a filléres bóvli Olaszországban

Ne vásároljon senki utcai árustól divatcikkeket Olaszországban - figyelmezteti a turistákat az Európai Fogyasztóvédelmi Központ olaszországi irodája. Az olasz márkák védelme érdekében szigorú rendeletet vezettek be: nemcsak a hamisítókat és terjesztőket, hanem a vásárlókat is büntetik. Egy dán turista egy márkásnak álcázott napszemüveget vett fillérekért, és több ezer eurós bírságot kellett fizetnie ezért.

Nem árt vigyázni az utcán, strandon való vásárláskor Olaszországban: a hamisított divattermék beszerzésekor a tetten ért vevőt is keményen megbüntethetik. Minderre egy dán turista esete hívta fel a figyelmet, aki egy tízeurós, márkásnak feltüntetett napszemüveget vett, és 3333 eurós bírságot kellett fizetnie utána. Még akár szerencsésnek is érezhette magát, hogy nem 10 ezer euróra (2,5 millió forint) büntették, ugyanis az olasz jogszabályok szerint 10 ezer euróig kiterjedő bírsággal sújthatják a hamisított terméket vásárlókat, ráadásul el is kobozzák a hamis divatcikkeket.

Olaszországban az olasz márkák és termékek védelme érdekében ugyanis egy igen szigorú rendeletet hoztak, hogy megvédjék az olasz piacot a hamisított áruk inváziójától. Ennek érdekében nem csak a gyártókat, importőröket, a terjesztőket és az eladókat, hanem a vevőket is büntetik. Az nem lehet kérdés, hogy a terjesztők tudják, hogy milyen eredetű cuccokat adnak el, az azonban igen, hogy a vevő tisztában van-e ezzel.

"Az alacsony ár, az áru minősége, a vásárlás módja fel kell, hogy keltse a vásárló gyanúját a termék eredetiségével kapcsolatosan" - adott ki állásfoglalást az ügy kapcsán az Európai Fogyasztóvédelmi Központ olaszországi irodája. Nem minden utcai adásvételt büntetnek automatikusan, hanem csak a hamis termékek vásárlását. Egy márkás divatcikk olcsóságának figyelmeztető jelzéssel kellene bírnia a potenciális vevők számára, hogy nem szabad megvenni a kínált árut, mivel nem eredeti - figyelmeztetnek az olasz hatóságok. 