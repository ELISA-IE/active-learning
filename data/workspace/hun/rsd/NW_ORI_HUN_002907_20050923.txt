Mérgező héjú citromokat árulnak

Nagykanizsán egy vásárlónak feltűnt, hogy a citromon, amit megvett, felirat figyelmeztet arra, hogy a héj fogyasztása nem ajánlott. Az argentin citromot gombaölő szerekkel kezelték, melyek nagyobb mennyiségben a szervezetbe kerülve hólyagrákot, vesebántalmakat okozhatnak. Már évtizedek óta használják őket tartósításra, csakhogy korábban a forgalmazóknak nem kellett erre felhívniuk a vásárlók figyelmét. Most azonban figyelmeztetniük kell a vásárlókat, akiknek maguknak kell eldönteniük, hogy így is megveszik-e az árut.

Nagykanizsán egy vásárlónak feltűnt, hogy a citromon, amit megvett, felirat figyelmeztet arra, hogy a héj fogyasztása nem ajánlott. Az esetet jelentette az Állami Népegészségügyi és Tisztiorvosi Szolgálatnak, amely továbbította az Argentínából származó gyümölcsöket a Vas Megyei Növény-és Talajvédelmi Szolgálatnak kivizsgálásra.

Dr. Buzás Judit, Nagykanizsa városi tisztifőorvosa az [origo]-nak elmondta, hogy a citromon lévő figyelmezetés teljesen megfelel a szabályoknak, mindössze arról volt szó, hogy a vevőt meglepte, hogy ráírták, hogy csak hámozva lehet fogyasztani. Ezért jelentette az esetet az ÁNTSZ-nek. A Vas Megyei Növény-és Talajvédelmi Szolgálatnál pedig éppen citrusféléket vizsgálnak, így a kérdéses, argentin gyümölcsöket is megvizsgálják. 

A citromot difenillel és tiabenzollal kezelték, melyek gombaölő, penészedést gátló tartósítószerek. "Esetleg bőrérzékenységet, irritációt okozhatnak" - fogalmazott a tisztifőorvos. Buzás Judit közölte, hogy azt, hogy ezek a szerek nagyobb mennyiségben a szervezetbe kerülve hólyagrákot, vesebántalmakat és fejlődési rendellenességeket okoznak, egyelőre csak állatkísérletekkel bizonyították. Már évtizedek óta használják őket tartósításra, csakhogy korábban a forgalmazóknak erre nem kellett felhívniuk a vásárlók figyelmét. Most azonban a nagy-,  és a kiskereskedőknek is figyelmeztetniük kell a vásárlókat.

A vegyszerek vízben rosszul oldódnak, ezért azzal, hogy megmossuk a gyümölcsöket, nem tudjuk eltávolítani őket. "Mivel a gyümölcs húsát nem érik a tartósítószerek, mindenkinek magának kell eldöntenie, hogy megveszi-e így is, vagy sem" - mondja a tisztifőorvos. Buzás Judit szerint itthon is mindenkinek egyre tudatosabb fogyasztóvá kell válnia, és ilyen esetekben a figyelmeztető felirat elolvasása után mérlegelnie.

Az [origo] által megkérdezett zöldségesek még csak nem is hallottak a citromhéjba került vegyszerekről. Azt azonban egybehangzóan állították, hogy az általuk árult citromok nem Argentínából származnak, és a héjuk is fogyasztható.