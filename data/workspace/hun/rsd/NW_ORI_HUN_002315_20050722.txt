Pert nyertek a kijárási tilalom sújtotta brit fiatalok

Egy 15 éves fiú pert nyert Angliában, miután bírósághoz fordult, mert sérelmezte, hogy bizonyos körzetekben kijárási tilalmat léptettek életbe a hatóságok a 16 éven aluliak számára, akik így este kilenc óra után kísérő nélkül nem lehetnek az utcán. A bíróság szerint ez a rendelkezés az Emberi Jogok Európai Egyezményébe ütközik, és sérti a fiatalok jogait.

Az ország számos körzetében a felnőtt kísérő nélküli fiatalokat este kilenc után a hatóság emberei feltartóztathatják az utcán és hazakísérhetik őket, függetlenül attól, hogy hogyan viselkedik az érintett tinédzser. Ezt a szigorú rendelkezést azért hozzák a helyhatóságok, hogy javuljon a közbiztonság, kevesebb legyen a randalírozás. 2003 óta több mint 400 körzetben vezették be a fiatalokat sújtó a kijárási tilalmat.

A bíróságon a rendőrség és a perbe hívott richmondi önkormányzat azzal érvelt, hogy a kijárási tilalom bevezetésével csökkent a rendzavarások száma és nagyobb lett a nyugalom a környéken - írta a BBCNews.

"Természetesen nincs probléma, ha azért állítanak meg a rendőrök, mert valami rosszat csináltam. De nem kellene engedni, hogy úgy kezeljenek, mint egy bűnözőt, mert még 16 éven aluli vagyok" - mondta a pert kezdeményező fiú.

"Mindannyiunknak joga van az utcán sétálni anélkül, hogy a rendőrség vagy más hatóság ezt megakadályozza, hacsak nincs ennek törvényi alapja. Ezekben az esetekben azonban hiányoznak a törvényes alapok, így a rendőrök nem tartóztathatják le a fiatalokat, és nem kényszeríthetik, hogy velük menjenek" - mondta ki a bírósági ítélet, amely még nem jogerős.