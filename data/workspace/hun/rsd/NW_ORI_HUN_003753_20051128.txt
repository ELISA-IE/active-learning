Tíz százalékkal kisebb uniós támogatás jöhet

A következő EU-költségvetési tervezet 118 milliárd fontos (170 milliárd eurós) lefaragását fogja javasolni az unió soros elnöki tisztét betöltő Nagy-Britannia kormányfője Tony Blair. Ezen belül a kelet-európai új EU-tagoknak szánt strukturális juttatások 10 százalékos csökkentését szeretné elérni csütörtökön Tallinban, majd pénteken Budapesten - írta hétfőn a The Daily Telegraph. 

A legnagyobb londoni konzervatív napilap szerint Tony Blair ezeket a csökkentéseket a júniusi EU-csúcson általa megtorpedózott költségvetési tervezethez, illetve az Európai Bizottság eredeti terveihez képest próbálja elérni, azért, hogy fel lehessen oldani a költségvetési patthelyzetet. 

A lap ezt a lépést egy nagy szerencsejátékhoz hasonlítja tekintve, hogy az új tagállamok hasznos szövetségesnek bizonyultak Blair atlantista, szabadkereskedelmi elképzeléseihez, ám a brit javaslatok éppen ezeket az országokat érintik a legfájdalmasabban.

A lap szerint Blair tisztában van azzal, hogy bármilyen költségvetési alkunak része kell legyen a London által felvett évi 3 milliárd fontos brüsszeli visszatérítés legalább részleges feladása. Ezt a visszatérítést még Margaret Thatcher volt konzervatív brit kormányfő harcolta ki 1984-ben, arra hivatkozva, hogy Nagy-Britannia befizetéseihez képest elenyésző mezőgazdasági juttatásokban részesül. 

A brit álláspont szerint a visszatérítés "anomáliájának" felszámolása csak a közös uniós agrárpolitika gondjainak felszámolásával együtt lehetséges. A többi tagállam egyébként ádáz ellensége a brit visszatérítésnek, mivel az közvetlen része az EU átfogó költségvetésének.

A brit kormányfő annak a lehetőségnek a nyitva hagyásával reméli eladni a visszatérítés ügyében kötendő alkut a hazai közvéleménynek, hogy a mezőgazdasági támogatásokat a következő költségvetési időszakban vizsgálnák csak felül.