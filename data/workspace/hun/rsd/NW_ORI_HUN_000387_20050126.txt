Fogyasztók megtévesztéséért bírságolták a T-Mobile-t

A T-Mobile Magyarország 2004 júniusában és júliusában a Relax díjcsomagok hívásdíjairól tájékoztatást adó egyes reklámjaival a fogyasztók megtévesztésére alkalmas magatartást tanúsított, ezért a Versenytanács a mobilcéget 40 millió forintra bírságolta - közölte a Gazdasági Versenyhivatal (GVH). A T-Mobile nem ért egyet a döntéssel és bírósághoz fordul. 

A T-Mobile Relax 100, 250, 500 és 1000 néven "gondtalan telefonálást" lehetővé tevő előfizetéses díjcsomagokkal jelent meg a piacon. A csomagok egyrészt meghatározott becsomagolt percmennyiségeket tartalmaznak, amelynek fix díját a forgalomtól függetlenül az ügyfélnek ki kell fizetnie. Ha a perckeret felett kíván az ügyfél telefonálni, akkor azért már előre meghatározott tarifa alapján a fix díjon felül fizetnie kell, a forgalommal arányosan. 

Az eljárásban vizsgált reklámokban szereplő havidíjmentesség azt a képzetet kelthette a fogyasztókban, hogy forgalom nélkül esetleg még díjat sem kell fizetniük. A percdíjak szerepeltetéséből arra a következtetésre juthattak az ügyfelek, hogy a számlázás perc alapú. A reklámok egésze az átlagfogyasztót nem tájékoztatta arról, hogy a percdíj csak akkor igaz, ha a fogyasztó pontosan lebeszéli a csomagban foglalt perckeretét - olvasható a GVH bírságot indokló sajtóközleményében. 