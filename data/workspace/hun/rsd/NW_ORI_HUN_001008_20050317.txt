Holtan találták az eltűnt skizofrén nőt

A Dunában találták meg annak a skizofrén nőnek a holttestét, aki nemrég eltűnt a lipótmezei Országos Pszichiátriai és Neurológiai Intézetből. Az asszony bármikor szabadon kimehetett a kórházból, bár súlyos beteg volt. A család szerint a kórház a felelős a beteg "elvesztéséért". Az intézet főorvosa szerint a nő valószínűleg öngyilkos lett.

A közelmúltban eltűnt egy 52 éves skizofrén nő a lipótmezei Országos Pszichiátriai és Neurológiai Intézetből. Az asszony holttestét a Dunában taláták meg eltűnése estéjén, az intézet főorvosa szerint valószínűleg öngyilkos lett. A nő lánya, Hegyi Éva nem érti, hogyan "veszíthette el" az intézet az anyját, miközben a kórházban azzal a tudattal hagyták, hogy ott "biztonságban lesz". Az asszony ugyanis nem sokkal halála előtt járt otthon, de állapota ismét rosszabbra fordult, ezért a szokásosnál korábban visszavitték az intézetbe. 

Az asszonyt másfél éve kezelték Lipótmezőn, korábban más intézményekben is megfordult. A csendesebb, irányíthatóbb betegek közé tartozott, ugyanakkor voltak tartós és fenyegető hallucinációi - tájékoztatta az [origo]-t Döme László, az intézet főorvosa. "Ufókat látott a kertben, az intézetben. Azt mondta, látja a fényeket az űrhajókból, néha az ufók bejöttek a szobájába, beszéltek hozzá" - tette hozzá. A skizofrén nő az úgynevezett "forgóajtó-esetek" közé tartozott, akiket időről időre kiengednek, de nem tudnak visszailleszkedni a társadalomba, romlik az állapotuk és visszakerülnek a pszichiátriára. 

A betegek magas száma, a kevés nővér és ápoló miatt nem lehet tökéletessé tenni a betegek fölötti felügyeletet - mondta Döme, hozzátéve, a betegeknek nem tiltják meg, hogy kimenjenek az intézetből. "A betegek kijárnak a boltba vásárolni, kirándulni mennek, nálunk nincs teljesen zárt osztály" - mondta a főorvos. 

Évente egy-két esetben fordul elő öngyilkosság az intézeten belül. A betegeknek nem tilos ollót, borotvát tartani maguknál - közölte Döme. 

A jogszabályok szerint a pszichiátriai betegek is bármikor elhagyhatják a kórházat, kivéve, ha bírói ítélet rendeli el a szigorúbb felügyeletet. Ha az orvos úgy ítéli meg, hogy a beteg állapota romlott, annyit tehet, hogy a nővér közelében helyezi el, aki így gyakrabban ellenőrizheti - mondta Kismartoni Judit orvos jogász. A szigorúbb felügyelet elrendelését követően a bíróságnak hetvenkét órán belül kell jóváhagynia az intézkedés fenntartását. 