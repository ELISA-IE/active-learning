Hárommilliárd dollárnyi saját részvényt vesz a Yahoo

Az elkövetkező öt esztendőben hárommilliárd dollár értékben vásárolja vissza részvényeit a Yahoo Inc. internetes médiatársaság az igazgatótanács csütörtökön elfogadott programja szerint. A társaság részvényeinek árfolyama meredek emelkedésbe kezdett a hír hatására.

 

A Yahoo bejelentése szerint a vásárlást a társaság működő tőkéjéből hajtják majd végre. A cég készpénz- és készpénzzé tehető értékpapír-állománya december 31-én 4,6 milliárd dollár volt. Március 4-én a Yahoo-nak 1,4 milliárd részvénye forgott a tőzsdén, a részvény-visszavásárlás a legutolsó, 30,87 dolláros árfolyamon számított 42,82 milliárd dolláros piaci érték 6,9 százalékát, mintegy 97 millió részvényt érint.

 