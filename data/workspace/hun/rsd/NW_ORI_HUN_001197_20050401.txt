Tiltaná a nyári zakóviseletet a japán kormányfő

A zakó és a nyakkendő mellőzését kéri Koizumi Junicsiro idén nyáron honfitársaitól. A japán kormányfő így reméli megspórolni a meleg nyarakon csúcsra járatott légkondicionálók által fogyasztott energiát. A meleg zakók hiányában ugyanis nem kellene annyira lehűteni az irodákat.

Idén nyáron várhatóan slamposabban öltözködik majd Koizumi Junicsiro. A japán miniszterelnök ugyanis azt tervezi, leveti jól szabott, ám nyáron felettébb meleg zakóját és nyakkendőjét, hogy kevésbé kelljen lehűteni irodáját, így spórolva energiát a légkondicionáláson. 

A kormányfő azt szeretné, ha példáját Japán-szerte követnék az üzletemberek és vállalatvezetők, vagyis mindazok, akiknek öltöny-nyakkendő a munkaruhájuk. Koizumi  - jelezve, hogy szándékai komolyak - kormányának tagjait is felszólította a lazább öltözködésre. "Alapvetően azt szeretném, ha a miniszterek nem hordanának a nyáron nyakkendőt és zakót, ezzel is energiát spórolva" - közölte.  

A kezdeményezést támogatja a környezetvédelmi miniszter, Juriko Koike is. A hölgy azt is felajánlotta, hogy divatbemutatót szervez, ha a miniszterek bizonytalanok lennének abban, zakó és nyakkendő helyett mit vegyenek fel. 

A forró és párás japán nyarakon a legmagasabb fokozaton járatják a légkondicionálókat a vállalatvezetői irodáktól kezdve a bárokon át az autókig mindenütt. Tokióban és Oszakában ugyanis legalább két és fél hónapon keresztül 30 Celsius-fok fölé szalad a hőmérő higanyszála nappal.  

A hőségre csak rátesznek a szűk gallérok és a nehéz, gyapjú vagy műszálas zakók, amelyek nagyban rontják a dolgozók termelékenységét, és nem egy esetben rosszullétet is okoznak. 

Kérdés azonban, hogy a kormányfő példáját hányan követik. Ha a tavalyi tapasztalatokat nézzük, amikor Koizumi személyes beosztottjain tesztelte az ötletet, kevés sikerre számíthat. Akkor ugyanis csak egy-két embere szabadult meg zakójától és nyakkendőjétől - írta a BBC News.