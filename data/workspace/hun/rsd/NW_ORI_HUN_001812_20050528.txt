Darfúri menekülttáborba látogatott Annan

Darfúri menekültekkel találkozott Kofi Annan ENSZ-főtitkár. Annan korábban a szudáni kormány képviselőivel tárgyalt az ország fővárosában. Darfúr tartományban több mint kétmillió embert űztek el otthonából kormányhű milicisták, a menekülttáborokban borzalmas állapotok uralkodnak.

Darfúrba látogatott Kofi Annan ENSZ-főtitkár. A nyugat-szudáni tartományban két éve polgárháború dúl, a kormányhű arab milicisták több mint kétmillió embert űztek el a falvakból. A tartományban folyamatosan humanitárius katasztrófa fenyeget.

Annan a 100 000 menekültnek otthont adó Kalma menekülttáborban találkozott falvaikból elűzött földművesekkel. Az emberek nem mernek hazatérni, mert a az arab milicisták, a Dzsandzsavídek még mindig a tartományban portyáznak. Szudán időközben bejelentette, hogy továbbra sem hajlandó nemzetközi bíróságnak kiadni a darfúri háborús bűnösöket.

Annan pénteken találkozott Musztafa Oszman Iszmaillal, Szudán külügyminiszterével. Tárgyalásukon az ENSZ főtitkár a mielőbbi béketeremtést sürgette. Annan kedvező hírként értékelte, hogy donorállamok újabb 300 millió dollárt ajánlottak fel béketeremtésre Darfúrban. Az Afrikai Unió is újabb forrásokat mozgósít, hogy megháromszorozza a térségben megfigyelőként állomásozó katonái számát.