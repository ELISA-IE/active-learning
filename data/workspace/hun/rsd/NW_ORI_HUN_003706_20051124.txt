Könyváruház az Év Internetes Kereskedője

A könyvkereskedéssel foglalkozó bookline.hu lett az "Év Internetes Kereskedője", míg a bortarsasag.hu nyerte el az "Év Legígéretesebb Internetes Kereskedője" díjat. Közönségszavazás és szakmai zsűri döntése alapján ítélték oda díjakat.

Az Informatikai Vállalkozások Szövetsége és az Inter-Európa Bank, mint alapítók, valamint a Kirowski Rt., mint támogató által életre hívott Év Internetes Kereskedője Díj 2005. évi nyertese a Bookline.hu lett. A közönségszavazás során több mint 700 e-kereskedőt jelöltek meg a látogatók, összességében 7000 szavazat érkezett. A szakmai zsűri a döntéshez többek között értékelte a vállalkozások üzleti modelljeit, az elért üzleti eredményeket, a felhasználó-barátságot, fogyasztóvédelemmel kapcsolatos ismertetők minőségét, az ismertséget.

A fődíj megnyerésével a Bookline.hu jogot szerzett arra, hogy egy évig használhassa a díj megjelölését, valamint az alapítók és a médiatámogatók által felajánlott számos kedvezményt is igénybe veheti. 

A Bookline.hu 2002-ben indította internetes kereskedelmi tevékenységét. Kezdetben a Központi Antikvárium könyvkínálatát értékesítették az interneten, forgalmuk 2002-ben 11 millió forint volt, 2003-ban elérte a 40 millió forintot. Folyamatosan bővítették tevékenységüket: egyrészt 13 antikvárium választékát bevonták a rendszerükbe, másrészt elkezdték az "új" könyvek értékesítését, és így forgalmuk 2004-ben már elérte a 200 millió forintot. A 2005-ben forgalmuk meghaladja a 600 milliós értéket, 100 000 regisztrált felhasználó használja oldalaikat. Ma forgalmuk mintegy 80%-át az "új" könyvek adják. A Bookline.hu 2006-os évben tervezi részvényeinek bevezetését a Budapesti Értéktőzsdére. 

A fődíj mellett a szakmai zsűri kiválasztotta az Év Legígéretesebb Internetes Kereskedőjét is, amit idén a Bortarsasag.hu nyert meg. 1993 óta foglalkoznak borkereskedelemmel, 1999-ben készítették el első internetes oldalukat és kezdték el az online értékesítést. Bár oldaluk fő céljaként az on-line kereskedelem mellett a corporate funkciók ellátását tűzték ki célul, nem titkolt szándékuk a borokkal és a kultúrált borfogyasztással kapcsolatos ismeretek terjesztése. Az elmúlt év derekán újraindult honlapjuk látogatottsága ugrásszerűen megnőtt, mostanra kiskereskedelmi forgalmuk csaknem tíz százalékát ezen oldalakon keresztül bonyolítják. 