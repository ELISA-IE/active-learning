Közpénzen jár vágyfokozó a fajtalankodóknak az USA-ban

Több tízezer dollár támogatást kaptak vágyfokozó tablettára szexuális bűntettek miatt elítélt személyek az USA-ban. Többen ezért az amerikai szegényeknek fenntartott gyógyszerár-támogatási rendszer módosítását szorgalmazzák.

Megtiltanák az Egyesült Államok tagállamainak, hogy gyógyszerár-támogatásban részesítsék azokat a vágyfokozó tablettát vásárlókat, akik valaha szexuális bűntetteket követtek el. A tiltásról azt követően döntöttek, hogy kiderült, New York államban 198, legalább egyszer szexuális bűntett miatt elítélt személy kapott támogatást vágyfokozó kék tabletta vásárlásához. Volt közöttük olyan is, aki kétéves gyermekkel fajtalankodott - írja a BBC News. 

A gyógyszerár-támogatást a Medicaid nevű program keretében lehet igényelni az USA-ban. A programon keresztül a tagállamok és a szövetségi kormányzat által biztosított anyagi eszközökkel a legszegényebbek gyógyszervásárlási gondjain igyekeznek segíteni.

A New York államban végzett felmérés vezetője, Alan Hevesi szerint a Medicaid programok számára törvényben írták elő, hogy a vágyfokozó tablettát is felvegyék a támogatható gyógyszerek listájára, ám ez potenciális fenyegetést jelenthet a köz számára. Hevesi ezért arra kérte a kormányt, hogy intézkedjen, módosítsa a megfelelő törvényt.

Nem csak New York államban jelent ugyanakkor gondot ez a jelenség. Floridában például hétfőn tették közzé, hogy a Medicaid programon keresztül körülbelül 93 ezer dollárral támogattak 218 szexuális bűntettek miatt elítélt személyt vágyfokozó tabletta vásárlásában.

A törvénymódosítás mellé álltak Charles Schumer és Hillary Clinton New York állambeli szenátorok is. Schumer szerint "Szexuális bűntettek miatt elítélteknek kormánypénzen venni Viagrát olyan, mintha elítélt gyilkosoknak puskát nyomnának a kezükbe szabadulásukkor".