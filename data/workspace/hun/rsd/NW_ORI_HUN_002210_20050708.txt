Nem lesz rendkívüli kamatvágás London miatt

Nem tervezi rendkívüli kamatdöntési tanacskozás összehívását a Bank of England. A brit jegybank cáfolta azokat a találgatásokat, amelyek szerint rendkívüli kamatcsökkentéssel ellensúlyoznák a londoni terrortámadás kedvezőtlen gazdasági hatásait.

A Bank of England (BoE)  nem tervezi a kamatdöntésekben illetékes monetáris politikai tanácskozó testület rendkívüli ülésének összehívását- közölte a testület szóvivője pénteken. Ezzel adott választ a BoE azokra a találgatásokra, amelyek szerint a csütörtöki terrorista merényletek miatt a központi bank kamatmérséklésről döntene egy rendkívüli tanácskozáson. A szóvivő az erről szóló híreket spekulációnak nevezte.

 

A BoE csütörtökön rendes ülésén már a merénylet-sorozat után határozott az irányadó kamatok 4,75 százalékon tartásáról. Az irányadó kamatok már a 11. hónapja vannak ezen a szinten. A piac azonban negyedszázalék pontos kamatmérséklést a jövő hónapra már beárazott.

 

A BoE tehát nem osztja azt a - JP Morgan egyik közgazdásza által vallott - felfogást, hogy a banknak a merényleteket követően rugalmasabb magatartást kellene tanúsítania. John Lipsky ismert közgazdásznak a spanyol Cinco Dias című lapban megjelent nyilatkozata szerint a merényletek - így a szeptember 11-i amerikai merénylet is - a visszaesés helyett a vártnál is gyorsabb gazdasági növekedést váltott ki. Akkor részben a Federal Reserve pénzpolitikájának köszönhetően megnőttek a háztartások megtakarításai. Szerinte az amerikai példa tanulsága az, hogy ilyen körülmények között a gazdasági stabilitás, nem pedig a gazdasági eszköztár közötti harmónia megőrzése az elsődleges szempont, azért a BoE-nak agresszívebben kellene fellépnie.