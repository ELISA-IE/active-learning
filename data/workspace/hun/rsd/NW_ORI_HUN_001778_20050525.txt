Változatlanul gyenge a forint

A forint szerdán lényegében változatlan szinten nyitott a bankközi devizapiacon, az eurót 254,90/255,10 forinton jegyezték, míg kedden délután 255,00/10 forinton állt az árfolyam. A forint 9,69 százalékon nyitott az ingadozási sáv erős oldalán.

A dollár tavaly augusztusi árfolyamára erősödött, a reggeli 202,55/70 forintos kurzus mintegy 30-40 fillérrel volt magasabban a 202,10/30 forintos keddi jegyzésnél. 

A kereskedők szerint a forint kurzusát most teljes egészében külföldi hatások határozzák meg, az eseményekre a magyarországi piacnak alig van hatása. A kiszolgáltatott helyzetben a forint széles határok között ingadozhat, a 252 forintos euró kurzus éppúgy elképzelhető, mint a 256-os - mondják a piacon. Az overnight és a tomnext kamat 7,10/25 százalékos változatlan szinten nyitott. 

Az állampapírpiacon élénkülő kereskedésre számítanak. Ha a forint nem gyengül jelentősen, az állampapír hozamszint tovább csökkenhet. Az Államadósság Kezelő Központ az október 12-én lejáró 2005/I, és a jövőre április 12-én lejáró 2006/F államkötvény lejárat előtti visszavásárlását hirdette meg, csütörtökön pedig a 2008/D államkötvényből aukción értékesít 50 milliárd forintnyit.