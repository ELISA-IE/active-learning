Tizenegyezerért strandol az átlagcsalád

Az [origo] utánaszámolt, hogy mennyibe kerül a strandolás Budapesten. Az általunk alapul vett négytagú család átlagáron tizenegyezer forintért strandol egy hétvégi napon. A legolcsóbban a Paskálon tudnak fürödni, 7150 forintért. A legdrágább a mogyoródi Aquaréna, ott 20 970 forintba kerül a hétvégi pancsolás.

A nyári szünidővel elkezdődött az igazi strandszezon. Az [origo] kiszámolta, hogy mennyibe kerül egy átlagos család számára egy hétvégi nap Budapest valamelyik strandján.

Az általunk alapul vett család négytagú: apa, anya, és két tizennégy évnél fiatalabb gyerek. Nem csak a strandbelépőt veszik meg, esznek-isznak is a fürdőben. A fogyasztási kosarat üdítőből, sörből, lángosból és szendvicsekből állítottuk össze.

A strandon töltött napon a gyerekek és az anya egy-egy fél literes üdítőt (250 ft) isznak, az apa pedig sört kap (300 ft). Mindannyian lángost (300 ft) esznek, de vesznek még két szendvicset (200 ft) is. Az egész család így összesen 2650 forintért fogyaszt. A gyerekek még kisírnak maguknak egy strandlabdát (1000 ft) és egy vízipisztolyt is (500 ft). A fogyasztás végösszege így 4150 forint, ezt mindig hozzáadjuk a strandbelépő árához.

Paskál 7150 ft

Budapesten a legolcsóbban a Paskál fürdőben jön ki a család. A belépő felnőtteknek 800 gyerekeknek pedig 700 forint. Átlagék tehát 3000 forintért jutnak be a strandra. A fogyasztás hozzáadása után a napi költségvetés 7150 forint. Ha fejenként ezer forintért kabinos jegyet vesznek, 8150 forint a strandon töltött nap ára.

Pünkösdfürdő 7750 ft

Egy fokkal drágábbnak számít a pünkösdfürdői strand. A felnőttek 1000, a gyerekek pedig 800 forintért jutnak be. A család tehát 3600 forintot fizet a jegyekért összesen. A fogyasztással együtt összesen 7750 forintot költenek el a Pünkösdfürdőben. A strandra egyébként 1300 forint a kabinos belépő.

Csepeli, Római Strandfürdő 8850 ft

A két strand alapbelépői között nincs különbség, a felnőtt belépő 1200, a gyerekjegy 1000 forintba kerül. Átlagék lángosostul-strandlabdástul összesen 8850 forintot költenek az egynapos pancsolásra. A Római Strandfürdőre 1600 forint a kabinos belépő, ez csepelen azonban csak 1400 forint.

Palatinus 9750 ft

Budapest legdrágább strandja a Palatinus. A felnőttjegy 1500, a gyerekek 1300 forintért mehetnek be a margitszigeti strandra. A család összesen 9750 forintot költ egy nap alatt. A Palatinusra 1900 forint az egész napos kabinos jegy.

Gellért fürdő 14 650 ft

Ha a család a patinás belvárosi fürdőbe vágyik, kissé jobban ki kell nyitni a pénztárcát. A főrdőbe 2500 forint a belépő, azonban ebből 400 visszajár, ha a vendég két órán belül távozik. Átlagos családunk azonban marad, hiszen egész napjukat a strandon töltik. A fürdőben úgy tájékoztatták az [origo]-t, hogy a büfé is drágább, mint egy átlagos strandon, ezért a fogyasztói kosár összegét ez esetben 500 forinttal megemeltük. Így jön ki végül a 14 650 forintos végösszeg.

Aquaréna 20 970

A mogyoródi Aquarénába a család eljuthat autóval vagy tömegközlekedéssel. Ha autóval mennek, az normális fogyasztás mellett, négy napos autópálya-matricával 3820 forint utazási költséggel terheli meg a családi kasszát, a parkolás viszont ingyenes. Ha a tömegközlekedést választják és van bérletük, HÉV-vel mennek Mogyoródig, onnantól pedig az Aquaréna buszai viszik őket tovább, fejenként 200 forintért, így tömegközlekedéssel 2140 forintba kerül eljutniuk az Aquarénáig.

Az élményfürdőbe 13 000 forintba kerül hétvégén a családi belépő. Ha külön-külön vennék meg, a felnőtt jegy 4 600, a gyerek pedig 2 300 forintba kerül. Ha a gyerekek 130 centinél magasabbak, 3 700 forintot kell fizetniük. Utazással, jeggyel, fogyasztással az Aquarénában eltöltött nap végső mérlege 20 970 illetve 19 290 forint, attól függően, hogy autóval, vagy tömegközlekedéssel jutottak ki Mogyoródra.

Szabó Gergely