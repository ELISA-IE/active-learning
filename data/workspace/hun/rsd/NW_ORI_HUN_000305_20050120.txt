Menekülnek a felbillent Andamán-szigetekről

Közelharcot vívnak az emberek az Andamán és Nikobár-szigeteken, hogy feljussanak az Indiába tartó hajókra, és elhagyhassák a korábban paradicsominak számító helyet. A puszító cunamit kiváltó földrengés a menekülők szerint megbillentette a szigeteket, és emiatt könnyen ellepheti a tenger a parti területeket. A hatóságok nem tesznek semmit az exodus megfékezése érdekében, mivel túlnépesedett a szigetvilág.

Eddig több mint 7 ezer szigetlakó csomagolt össze és hagyta el az Indiához tartozó Andamán és Nikobár szigetvilágot december 26-dika óta, miután szökőár csapott le a térségre. Azóta semmi jele annak, hogy a tömeges menekülés csökkene. A kontinensre tartó hajókra szóló jegyekért valóságos közelharc dúl. "Az összes kollégám nyugtalan és zaklatott emiatt, de megértik az embereket" - mondta egy jegyeladó a BBC-nek. Leginkább a bengáli és tamil betelepülők közül kerülnek ki a menekülők.   

Az a szóbeszéd járja a szigetvilágban, hogy a földrengés miatt megbillentek a szigetek, és az emelkedő tengerszint és a lehetséges áradások sok parti régióban pánikot váltottak ki. A környéken több támaszponttal rendelkező indiai haditengerészet is arról számolt be, hogy hajóik durvább tengerrel és magasabb vízszinttel találkoztak. 

A pusztító cunamit kiváltó hatalmas földrengést közel 200 utórengés követte, néhánynak az erőssége meghaladta a Richter-skálán a 6-ot is. "Az emberek szerint a föld alatti változások hatással lehetnek a szigetekre is. Nem hiszik, hogy valaha is biztonságos lesz" - mondta egy helyi újság szerkesztője, aki szerint sok ember mindenféle megfontolás nélkül, teljes pánikban menekül. 

A szigetvilág vezetése semmit nem tesz azért, hogy az exodust megállítsa. Ennek többek között az lehet az oka, hogy a szigetek túlnépesedtek, és kisebb lakosságszámmal is tudnak működni.

A hivatalos jelentések szerint az Andamán és Nikobár-szigeteken mintegy 2 ezer áldozata volt a szökőárnak, és több mint 5 és fél ezren pedig eltűntek.