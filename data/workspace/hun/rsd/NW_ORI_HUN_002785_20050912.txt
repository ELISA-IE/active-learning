Reformétellel lakatnák jól a menzát unó diákokat

Az iskolai menzák megreformálására készül a XI. kerületi önkormányzat: a jövőben több zöldség, gyümölcs és csirkehús kerülne a gyerekek tányérjába. A diákok többsége elégedett a mostani menzával is, ha hazamennek, akkor pedig azt szeretik a legjobban, ha szüleik pizzát rendelnek. Az egyik kerületi iskola igazgatója szerint is elsősorban a családok felelősek azért, hogy a gyerekek alig ismerik a főzeléket.

A XI. kerületi önkormányzatnál arra készülnek, hogy megreformálják az iskolai és óvodai menzákat: becslések szerint 150 millió forintot szánnak majd rá, hogy az ételek egészségesebbek legyenek. Az önkormányzat tervei szerint arra kérik az ételeket szállító cégeket, hogy kerüljék a vörös húsokat, az állati eredetű zsiradékot és a cukrászsüteményeket. Az elképzelést a XI. kerületi Ádám Jenő Általános Iskola igazgatója örömmel fogadja, abban az esetben, ha erre valóban pénzt is áldoz az önkormányzat. 

"Ha a gyerek nem ismeri fel a főzeléket, mert otthon mindig pizzát esznek, akkor elég nehéz dolga van az iskolának" - mondta az [origo]-nak Fürjes Lajosné, az Ádám Jenő Általános Iskola igazgatója. Ugyanakkor azt is elmondta, hogy ebben az iskolában már régóta próbálkoznak egészségesebb ételek bevezetésével a büfékben és a menzán egyaránt. Igaz, a büfébe kitett szójás italoknak nem volt sikerük a diákok körében, de chipset és kólát nem árulnak már régóta. Az igazgatónő szerint nem lehet kizárólag müzliszelet és narancslé a büfében, ha a gyerekek sportolnak, belefér egy-két szelet sütemény is. A büfére azért is szükség van, mert sok gyerek nem hoz magával otthonról ennivalót, csak pénzt, és ha nem is reggelizik otthon, akkor ebédig csak azt eszi, amit a büfében vásárol.

A hétfői menü az iskola menzáján babgulyás, piskóta csokiöntettel és egy körte volt. Az elsősök nagy örömmel ették a piskótát, szerintük ez az egyik legjobb étel az összes közül, amelyet az iskolában szoktak enni. Legtöbbjük kedvenc étele a pizza. "Múltkor olyat rendeltünk, ami tele volt mindenfélével, még ananász is volt rajta" - mesélte egy hatéves kisfiú. A gyümölcsöket és zöldségeket szinte mindannyian szeretik, egy kislány azzal büszkélkedett, hogy az anyukája minden reggel egy répát ad neki, amit örömmel el is rágcsál. "És péntekenként az iskolában is van ivólé" - tették még gyorsan hozzá a gyümölcsök kapcsán.

Néhány felsős diák viszont már kicsit unja a menza kínálatát. Mindennap van leves, és a gombaleves borzasztó - mondta a XI. kerületi iskola hatodikos diákja. Van pár étel, amit szeretek, például a mai csokis piskótát - mondta a barátnője. Iskola után még mindenki eszik otthon is, néhányan csak valami hideget, de olyanok is vannak, akik étterembe mennek a szüleikkel, vagy pizzát rendelnek. A nagyobbak kedvenc ételei a pizza és a spagetti. A diákok többsége szereti a gyorséttermeket is, de sokan mondták azt, a szülők nem engedik, hogy ott egyenek.

"Nem akarunk radikális változást, a gyerekek valószínűleg észre sem veszik majd, hogy megváltoztak az ételek. Ugyanazokat a megszokott ételeket fogják kapni, csak például marhahús helyett pulyka vagy csirke lesz benne" - mondta az [origo]-nak Bács Márton, a XI. kerület alpolgármestere. Azt is szeretnék elérni, hogy a gyerekek több zöldséget és gyümölcsöt egyenek, köretként is olyan eljárással készítenék a zöldségeket, hogy megmaradjon a vitamintartalmuk. A cukrászsüteményeket visszaszorítanák a menzákon, a péksütemények pedig csak teljes kiőrlésű lisztből készülnének a jövőben.

Az egészségesebb menü a kerületi iskolákban és óvodákban körülbelül 150 millió forintba kerül. Az eddigi tervezett éves költség 450-460 millió forint volt, az önkormányzatnál ezen a héten döntenek arról, hogy megszavazzák-e az összeg kiegészítését. Ezt követően meghívásos közbeszerzési eljárást írnak ki azoknak a cégeknek, amelyek már korábban megnyerték az iskolák ellátásának feladatát egészen 2008-ig. A három cégnek még idén elő kell állnia a megreformált étrenddel, és jövő januárban már e szerint étkezhetnek a gyerekek. 