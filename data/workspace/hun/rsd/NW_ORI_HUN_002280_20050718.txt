Ötszázmilliárd volt az evások bevétele tavaly

507 milliárd forintot számláztak ki tavaly evás cégek és egyéni vállalkozók. Az evázók összesen 76 milliárd forintnyi adót fizetnek bevételük után, ez az országban összesen befizetett adó 1,07 százaléka. A legtöbb evázó vállalkozás Budapestre és környékére koncentrálódik - írja a Napi Gazdaság.

507 milliárd forint volt az evázó cégek bevétele tavaly. Az Apeh szerint az egyéni vállalkozások 203, az evát választó cégek pedig 304 milliárd forint bevételre tettek szert. Az adóalanyok 1,4 százalékát kitevő evázók 2004-ben összesen 76 milliárd forint adót fizettek, ez az összes adó 1,07 százaléka - írja a Napi Gazdaság.

Az evázó vállalkozásoknak elvileg február közepéig kellene teljesíteniük adókötelezettségeiket. Ez azonban az idén annyira elhúzódott, hogy a Pénzügyminisztérium májusban 2,7 milliárd forint plusz eva-bevételről tett jelentést.

Az Apeh évkönyve szerint az eva felét Budapestről fizették be. Arányaiban a legtöbb evát - a teljes adóösszeg mintegy tizennégy százalékát az észak-pesti régióért felelős adóigazgatóságra fizették be. Az Evás vállalkozások mintegy 46 százaléka a közép-magyarországi területhez tartozik, befizetett adójuk viszont több mint 51 százalék. A pénzügyminisztérium arra számít, hogy az összes befizetett eva idén megközelíti majd a 100 milliárd forintot.