Utolsó pillanatban haladékot kapott a halálra ítélt

Felfüggesztették 48 órával az ítélet végrehajtását egy amerikai férfinál, akit sorozatgyilkosság miatt szombaton végeztek volna ki. A férfi meg akar halni, de ügyvédje ennek ellenére halasztást kért védencének, így az ítélet végrehajtása előtt egy órával közölték: hétfőig nem végzik ki a férfit. Cunnecticutban 45 éve nem hajtottak végre halálos ítéletet, így az ügyvéd szerint tiltakozásra lehet számítani.

Az amerikai legfelsőbb bíróság döntését a halálos ítélet végrehajtása előtt egy órával közölték Michael Ross-szal. Az amerikai férfi a ´80-as években nyolc 14 és 25 év közötti nőt ölt meg. A bírói ítélet szerint méreginjekcióval kellene kivégezni, erre 45 éve nem került sor ebben az államban, Connecticut-ban.

Bár Ross egyáltalán nem kérte az ítélet végrehajtásának halasztását, mivel meg akar halni, ügyvédje mégis úgy döntött, hogy beadja a kérelmet. Azzal indokolta döntését, hogy el akarta kerülni a média érdeklődésével járó esetleges konfliktusokat.

A legfelsőbb bíróság idő hiányában telefonon üzente meg döntését. A bíróság helyi idő szerint hétfő estére halasztotta a kivégzést.

A férfi 17 éven át harcolt kivégzése ellen, mára azonban meggondolta magát és már várja a halált - írta a BBC. A kivégzés végrehajtása előtt ugyanakkor még mindig van lehetősége fellebbezni.

Connecticutban utoljára 1960-ban hajtottak végre kivégzést. Joseph Taborsky-t vagy ahogy gúnynevén hívták, az "Őrült Kutyát" villamosszék általi halálra ítélték.