Az állam állná az uniós kamatadó negyedét

Az állam egészítené ki a külföldi bankbetétekből származó jövedelmek visszautalt adóját. Az EU új direktívája értelmében az unió tagállamaiban szerzett kamatjövedelmekről tájékoztatnák egymást az egyes országok adóhatóságai. Egyes országok egységes forrásadót választottak, amelynek háromnegyede a betétes országának adóhatóságát illeti. Az APEH ezt visszautalná a betéteseknek, az állam pedig kiegészítené a forrásadó miatt elveszett 25 százalékkal - írja a Napi Gazdaság.

Az állam pótolná az unió új bankdirektívája miatt a külföldi bankbetétek kamatainak megadóztatása miatt szenvedett veszteséget. Az EU új direktívája szerint az Unió polgárai nem titkolhatnák el saját adóhatóságaik elől külföldön szerzett kamatjövedelmeiket.

Egyes országok - például Ausztria, Belgium vagy Luxemburg - az adatszolgáltatás helyett egységes forrásadó bevezetése mellett döntöttek - ennek mértéke az idén 15 százalék, azonban 2011-ig fokozatosan 35 százalékra emelkedik majd.

Az uniós szabályozás szerint a forrásadó 75 százaléka a betétes országának adóhatóságát illeti, a maradék 25 százalék pedig abban az országban marad, ahol a bankbetét található. Magyarországon nulla százalékos a kamatadó, ezért az APEH visszautalja a betéteseknek a pénzt. A külföldön maradó 25 százalékot a Pénzügyminisztérium ígérte szerint az állam pótolja.

A Napi Gazdaság által megkérdezett adószakértő szerint teljesen indokolatlan, hogy a magyar állam fizessen azoknak a betéteseknek, akiket külföldön ért az uniós adóztatásból eredő veszteség. Azt, hogy mennyi pénzről volna szó egyáltalán, eddig még csak nem is becsülték meg. A PM szerint nem lehet nagy az összeg, ugyanis az alacsony kamatok, és a magas kezelési költség miatt kevesen választják ezen országok bankjait Magyarországon.