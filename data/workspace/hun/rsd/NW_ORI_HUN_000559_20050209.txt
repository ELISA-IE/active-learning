A pártok már Orbán ötlete előtt is külön számoltak

Rytkó Emília, az Országos Választási Iroda vezetője szerint nem ütközik törvénybe, és nem is újdonság, ha a Fidesz saját számítógépes rendszerrel is ellenőrizni akarja majd a 2006-os választás szavazatait. Ezt az MSZP és a Fidesz eddig is megtette. Orbán Viktor ugyanis kedden bejelentette, a Fidesz alternatív szavazatszámláló rendszer kiépítését tervezi, hogy "ne történjen meg olyan, ami meg szokott történni". Az MSZP szerint ezzel Orbán a szavazatszámlálókat és a választókat vádolja csalással. 

Alternatív szavazatszámláló rendszer kiépítését tervezi a Fidesz a 2006-os választások esetleges csalásainak kiszűrésére, "hogy ne csak egyetlen állami csatornán keresztül lehessen összesíteni az eredményeket, hanem erre a törvények adta kereteken belül alkotmányosan mi is képesek legyünk" - jelentette be Orbán Viktor kedden Miskolcon. 

Rytkó Emíilia, az Országos Választási Iroda vezetője az [origo]-nak elmondta, a szavazókörökben az eredmény megállapítása a bizottságok dolga, ebben pedig a pártok delegáltjai is benne vannak. Mindazonáltal a jegyzőkönyvi adatok nyilvánosak, tehát nincs akadálya, hogy egy párhuzamos számítógépes rendszeren ellenőrizze az adatokat a Fidesz - tette hozzá.

A kérdésre, hogy mi történik, ha a Fidesz adatai eltérnek a hivatalos összesítéstől, Rytkó azt válaszolta: "akkor ki kell találni, hogy mi az oka az elétérésnek". A Fidesz sajtóosztályán és az MSZP részéről is elmondták, hogy a saját összesítés nem újdonság, eddig is megtette ezt a legtöbb párt, köztük a Fidesz és az MSZP is. A Fidesz szóvivője, Révész Máriusz nem tudott bővebb tájékoztatást adni a Fidesz terveiről. 

Orbán Viktor kedden Miskolcon azt is leszögezte: a Fidesz azzal is készül a választásokra, hogy a választókat biztosítja afelől, nem engedi, hogy bármilyen visszaélés történjen. Orbán hozzátette, hogy a szavazatszámláló helyiségekben kell oda hatni, hogy "ne történjen meg olyan, ami meg szokott történni. Lendvai Ildikó (MSZP) szerint ez "nem más, mint az eddigi választások eredményének megkérdőjelezése, a szavazatszámlálók vagy a választók csalással való megrágalmazása." 