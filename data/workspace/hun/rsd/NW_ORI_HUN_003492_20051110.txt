Közeledtek egymáshoz az árak Európában

Az euró bevezetése óta közeledtek egymáshoz különböző európai országok fogyasztói árak. A népszerű, nemzetközi márkás termékeket tartalmazó kosár árai konvergenciát mutatnak - derül ki az ACNielsen nemzetközi felméréséből. A legolcsóbb Németország, míg a legdrágább Norvégia.

Norvégia a legdrágább a kutatásban részt vett tizennégy európai ország közül, ahol a vizsgált termékek ára 43 százalékkal magasabb, mint a legolcsóbb Németországban. A második legdrágább ország Dánia, amely a legutóbbi, 2003-as felmérés idején még Norvégia előtt vezette a listát.

2002-ben a legolcsóbb és legdrágább ország közti különbség még 71 százalékot tett ki - állapítja meg Frank Martell, az ACNielsen európai vezérigazgatója. - Ma ugyanazok a termékek 50 százaléknál is kisebb árkülönbséggel vásárolhatók meg. A nagy nyugat-európai piacokon a növekedés stagnálása és az alacsony fogyasztói kereslet következtében kiéleződött piaci verseny szorítja mind lejjebb az árakat.

Az ACNielsen Euró Ár-barométere összehasonlítja tizenöt különböző európai országokban ugyanazon 160 termék fogyasztói árait. A tanulmány összesen 25 000 élelmiszerbolt árait összesíti. 

Természetesen minden országban sajátos piaci tényezők határozzák meg az árakat, mint az adók, földrajzi elhelyezkedés, szállítási költségek vagy a kiskereskedelmi vállalatok kiadásai ingatlanok beszerzésére. Az elmúlt három év trendje azonban azt mutatja, hogy a közeli jövőben tovább közelednek egymáshoz az egyes országok árai, ha talán kisebb mértékben is véli Frank Martell a fogyasztói árak további alakulásával kapcsolatban.

Az egy országon belül mért árkülönbségek Svédországban a legnagyobbak, és elérik az átlag 44 százalékot. Ez a két évvel ezelőtti 52 százalékhoz képest jelentős csökkenés, ami a svéd kiskereskedelemben élesedő verseny következménye.

A skála másik oldalán a legkisebb országon belüli árkülönbségeknek a francia és a brit fogyasztók örvendhetnek. Nagy-Britanniában a kiskereskedelem konszolidációja, a promóciók elterjedése és a nagy láncok közötti árháború következtében csökkentek az árkülönbségek. Franciaországban szintén a kiskereskedelemben zajló erős verseny hatására legkisebbek az áreltérések.