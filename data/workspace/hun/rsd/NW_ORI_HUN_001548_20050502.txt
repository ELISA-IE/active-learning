Visszatér a megsértett szaúdi követ Pestre

Szaúd-Arábia helyreállítja teljes körű diplomáciai kapcsolatait Magyarországgal, a szaúdi követ pedig visszatér Budapestre - írja az Arab News. A két ország viszonya azt követőe romlott meg, hogy Gyurcsány Ferenc miniszterelnök februárban terroristának nevezte a szaúdi fociválogatott tagjait.

Hamarosan visszatér állomáshelyére Feiszál Hasem, Szaúd-Arábia budapesti nagykövete - jelentette be a szaúdi külügyminisztérium szóvivője. Az arab királyság és Magyarország közti vitás kérdéseket barátilag rendezték - idézi a szóvivőt az Arab News.

A szaúdi nagykövet azt követően hagyta el Budapestet, hogy Gyurcsány Ferenc miniszterelnök februárban terroristának nevezte a szaúdi futballválogatott tagjait. Gyurcsány egy nem hivatalos rendezvényen azt mondta: a magyar futballválogatott a február 2-i szaúdi-magyar barátságos mérkőzésen "halált megvető bátorsággal" küzdött az "arab terroristák" ellen.

A történtek után konzultációra hazarendelték a szaúdi követet. Az Arab News szerint a nyilvános bocsánatkérés mellett Gyurcsány diplomáciai úton is többször sajnálkozását fejezte ki a történtek miatt, többek között levelet is írt a szaúdi uralkodónak.