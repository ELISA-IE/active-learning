Kampányigazgatóként tér vissza Várhegyi Attila

A Fidesz a júniusi kongresszusra és a választási kampányra készül. Múlt héten kétnapos elnökségi ülést tartottak, ahol a korábbi büntetőítélete miatt egy ideig a nyilvános politizálástól visszavonult Várhegyi Attilából kampányigazgató lett - írja a Népszabadság. 

Kampányigazgatóként tér vissza a politikai életbe Várhegyi Attila, aki korábban büntetőítélete miatt vonult háttérbe. Várhegyi változatlanul a választókerületi szervezeteket felügyeli majd a Fideszben - írja a Népszabadság. 

A kampányfelkészülés során lesznek, akik reflektorfénybe kerülnek: a júniusi kongresszuson feltételezhetően harmadik alelnökké választják Pelczné Gáll Ildikót, akinek azonnal a frontvonalban kell politizálnia. Megválasztásával a Fidesz vezérkarában hosszú idő után egy vidéki nő is szerepet kaphat. 

Szerdán nyílik meg a Nemzeti Konzultációs Testület budapesti irodája, és várhatóan ma veszi hivatalosan is kezdetét az akció, melynek során 3,6 millió háztartás címére juttatják el a kérdőíveket, melyekkel tesztelik: a választók számára mik a legfontosabb kérdések, mennyire csalódottak, és milyen értékeket preferálnak.