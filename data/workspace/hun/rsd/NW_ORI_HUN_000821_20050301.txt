Nem találtak fantomtagot a kiskunhalasi MSZP-ben

Lezárult a tagrevízió a kiskunhalasi MSZP-ben. A vizsgálat során minden helyi párttagnak meg kellett jelennie egy testület előtt. Fantomtagot nem talátak, de sokan megsértődtek a vizsgálat miatt, és nem mentek el az ellenőrzésre.

Hivatalosan minden rendben a kiskunhalasi MSZP-ben, nem találtak fantomtagokat. Korábban a helyi tagok egy csoportja kezdeményezte a tagrevíziót, mert azt gyanították, hogy sokan csak névleg tagjai a pártnak, ténylegesen azonban nem tesznek semmit, csak szavazni járnak el. A kezdeményezéssel egyértelműen Zuschlag Jánost és csoportját támadták főként idősebb, régi MSZP-sek.

A tagrevízió során a helyi párttagok mintegy 80-85 százaléka jelent meg a tagokat ellenőrző bizottság előtt. A többiek - mintegy 50 ember - egy része feltételezhetően azért nem ment el, mert megsértődött azon, hogy firtatják, tényleg létező tag-e. Mások lustaságból, néhányan egészségi állapotuk miatt nem jelentek meg a létszámellenőrzésen. A tagrevíziót ellenőrző, neve elhallgatását kérő MSZP-s politikus azt mondta az [origo]-nak, az sem jár következményekkel, ha valaki nem jelenik meg a bizottság előtt. Ha befizeti a tagdíjat, továbbra is tag maradhat -mondta.