Spanyoloké a Cesky Telecom

A spanyol Telefónica SA távközlési szolgáltató veheti meg a Cesky Telecom cseh távközlési válallat 51,1 százalékos állami részvénycsomagját. A cseh kormány döntését a szerdai ülés után Bohuslav Sobotka pénzügyminiszter közölte.

A Telefónica ezért a részvénycsomagért 82,6 milliárd koronát (2,7 milliárd euró) ajánlott fel a versenypályázaton. A cseh privatizációs ügynökség ezért azt javasolta a kormánynak, hogy a spanyol vállalattal kezdjen kizárólagos tárgyalásokat az eladásról. Az ajánlatot a kabinet elfogadta, mondta Sobotka.

A Cesky Telecom tulajdonában van a legnagyobb cseh piaci részesedéssel rendelkező mobilszolgáltató, az Eurotel társaság. A cseh távközlési társaság tavalyi adózott eredménye 5,6 milliárd korona volt 62,1 milliárd korona bevétellel. A Telefónica, amely a piaci értékre harmadik távközlési vállalat a világon, 2,877 milliárd eurós adózott eredményt ért el tavalyról, 30,6 százalékkal többet a 2003-as 2,2 milliárdnál.

A Cesky Telecom vagyona mintegy 33 milliárd korona, és több mint kilencezer embert foglalkoztat.