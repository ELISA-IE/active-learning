Nem győzik a költségeket az autisták szülei

Sérült kisgyerekek nem jutnak hozzá a megfelelő ellátáshoz, mert az őket ellátó alapítványok nehéz anyagi helyzetbe kerültek. A szülők ugyanakkor többnyire nem engedhetik meg maguknak, hogy fizessenek beteg gyerekük ellátásáért - írja a Népszabadság.

Egy kétéves, autista kisfiú szülei hetek óta próbálnak ellátást találni gyermeküknek: szeptembertől ugyanis heti több ezer forintot kellene fizetni a fejlesztési központ eddig ingyenes szolgáltatásáért, ezt viszont nem tudják biztosítani. A helyzet reménytelennek tűnik: az alapítványok a túlélésért küzdenek, az önkormányzatok viszont - szintén anyagi nehézségeik miatt - nem biztosítanak kellő számú intézetet. 

A Budapesti Korai Fejlesztő Központ Alapítvány tizennégy év után most először került olyan helyzetbe, hogy nem tud senkinek ingyenes ellátást biztosítani - írja a Népszabadság. Tevékenységére pedig nagy szükség van: más szervezetekkel együtt modellértékű munkába kezdett. Céljuk, hogy idővel minden sérült gyermek - sajátos nevelési igényeit figyelembe véve - kapjon óvodai ellátást, majd tankötelezettségét a közoktatásban biztosítsák. 

A korai fejlesztésben részt vevő szervezetek fejkvótát, illetve teljesítményért járó finanszírozást kaphatnak. A támogatások azonban még együttesen is legfeljebb a kiadások harmadát-felét fedezik, így a különbözetet az ellátóknak elő kell teremteniük. 

Ma az újszülöttek 9-10 százaléka jön olyan károsodással a világra, amely korai fejlesztést igényelne. Csakhogy kevés a férőhely, a jelenlegi anyagi helyzetben pedig szinte lehetetlen a bővítés. Ez a helyzet szakértők szerint alkotmányos jogokat sért - nemcsak a gyermekekét, hanem szüleikét is, akik közül sokan egy életre kiesnek emiatt a munkából.