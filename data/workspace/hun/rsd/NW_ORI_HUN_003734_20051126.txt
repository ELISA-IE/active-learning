Orvosi műszerek: csere helyett sterilizálás

Vizsgálatot indított a tisztiorvosi hivatal az egyszer használatos orvosi eszközök újrasterilizálása ügyében - írja a Népszabadság. A kórházak állítólag nyílt titokként kezelik, hogy az újrasterilizálás - a pénzhiány miatt - bevett gyakorlat.

Vizsgálatot indít az Országos Tisztifőorvosi Hivatal a fővárosi MÁV Kórház és Központi Rendelőintézetben az egyszer használatos orvosi eszközök újrasterilizálásának ügyében. A főigazgató ugyanis a napokban arra szólította fel főorvosait, hogy dolgozzák ki az újrasterilizálás eljárási módját. 

Több kórházi járványügyi szakember szerint az intézmények a pénzhiány miatt hallgatólagosan tudomásul veszik ezt a helyzetet. Böröcz Karolina, az Országos Epidemiológiai Központ kórházi járványügyi osztályának vezetője e kérdés kapcsán a jogszabályokra és az Egészségügyi Tudományos Tanács állásfoglalására hivatkozik. Ezek szerint Magyarországon nem lehet egyszer használatos eszközöket újrasterilizálni, azokat veszélyes hulladékként kell kezelni. 

- Hivatalosan nem jutott az intézet tudomására ilyen eset a pár évvel ezelőtti dialízises botrány óta. Akkor akadtak olyan műveseállomások, amelyek az efféle eszközöket többször is sterilizálták, miközben egyszer használatosként kapták hozzá az állami finanszírozást. Előfordulnak ugyan próbálkozások, s orvosok többször is kikérték már a központ állásfoglalását az ismételt felhasználásról, de figyelmeztetés után mindenhol jobb belátásra tértek - fogalmazott Böröcz Karolina. 

Ugyanakkor azt elismerte, hogy akadnak olyan eszközök, amelyek esetében - kizárólag gazdasági okokból és szigorú feltételek mellett - szakmailag elfogadható lehet a fertőtlenítés engedélyezése. 

Székely Tamás, az Országos Egészségbiztosítási Pénztár főigazgató-helyettese szerint az ilyen eszközök ismételt felhasználása szakmai és finanszírozási aggályokat is felvet, így ha a pénztár hivatalosan értesül ilyen esetről, eljárást kezdeményez, hiszen az állam csak szakmailag kifogásolhatatlan orvosi eljárásokat finanszírozhat. 

Bár a "hivatalos értesítés" nem túl gyakori, szinte nyílt titok, hogy az ország több kórházában is bevett gyakorlatról van szó. Főként katétereket, öblítőkábeleket, hasfali, illetve érprotéziseket sterilizálnak újra. 

Molnár Lajos, a MÁV Kórház vezetője nem titkolja, hogy ilyen utasítást adott ki, s szavaiból némi provokáció is kivehető: ő ugyanis rendezni akarja ezt a szerinte egyelőre szabályozatlan helyzetet. 

- Az unióban elfogadott gyakorlat, hogy megfelelő eljárás után ismét fölhasználják az eszközöket. Ahogy ezt itthon is sok helyen megteszik, ezt mindenki tudja, csak éppen rendezetlen viszonyok között. A mi intézményünk havonta milliókat dob ki így az ablakon. Vegyünk egy példát: ha egy csomagban például tíz ugyanolyan eszköz van, s azokból egy műtétnél mindössze hármat használunk el, a többit csak azért dobjuk érintetlenül a kukába, mert megbontottuk a csomagolást? 

Molnár Lajos szerint egyébként - szemben Böröcz Karolinával - az újrasterilizálás nem is lehet jogellenes, hiszen nincs jogszabály, ami ezt tiltaná. - Egy huszonöt éves, rég elavult közegészségügyi ajánlás foglalkozik ezzel a kérdéssel, amit újra kellene értékelni. Meg kellene határozni, melyik osztályon és mely szakterületen használatosak azok az eszközök, amelyeket szigorú feltételek mellett, de újra lehet hasznosítani. 

A főigazgató véleményével az általunk megkérdezett kórházvezetők többsége egyetért, ahogy azzal is, hogy a gyártók által feltüntetett útmutató nem lehet kötelező érvényű. Ha valamire azt írják: "egyszer használatos" és "nem újrasterilizálható" - nem szentírás. Ahogy vitatott az is, kinek mit jelent az "egyszer használatosság" fogalma, hiszen ezen belül is van valóban egyszeri használatra készült eszköz, s olyan, amitől senkinek semmi baja nem lesz, ha többször is dolgoznak vele. 

Rácz Jenő szakminiszter azt mondja: a megbontott csomagban maradt eszközöket vagy egy megfelelően sterilizált szikepengét, gyémántkést valóban értelmetlen volna kidobni. Más kérdés persze a higiénia, a fertőzés veszélye. Kereszty Éva, az Egészségügyi Minisztérium főtanácsadója szintén rejtett gyakorlatról beszél, s úgy véli: ezt vissza fogja szorítani a kórházi fertőzésekről szóló adatszolgáltatás tervezett szigorítása. 

- Nincsenek pontos adatok arról, hogy a beavatkozás és az ápolás során milyen fertőzések érhetik az ellátottakat. A fejlett országok nyilvántartásaiból kiderül, hogy ez korántsem elhanyagolható probléma, hiszen a kórházakban a betegek fele valamivel bizonyosan megfertőződik a kezelése során. Ha az egyszer használatos eszköz újrafelhasználásából adódik a fertőzés, büntetőjogi felelősséggel járhat - figyelmeztetett a szakember. 