Kócsagokkal bulizik Margit, a gólya

Csak az egyik jeladóval felszerelt magyar gólya van meg, mégpedig Margit. Bár a gólyák végcélja Afrika, Margitra Bulgáriában találtak rá kócsagok és szürke gémek társaságában. Koppány viszont valószínűleg meghalt, mert jeladójáról utoljára szeptember 29-én érkezett hír. 

Margitot és Koppányt, két Magyarországon fészkelő feket gólyát idén nyáron látták el műholdas jeladóval, hogy Afrikába való vándorlásukat végigkísérhessék. Margit Bulgáriában majdnem egy hónapot töltött, ahol sok evéssel gyűjtött erőt a további útra, de néhány napja ismét elindult, "a program résztvevőinek legnagyobb örömére" - közülte a Magyar Madártani Egyesület. Nyolc európai országból összesen húsz gólya kapott jeladót a hátára, aminek részben helymeghatározás, részben videofelvételek küldése a rendeltetése.

A kutatók sokáig aggódtak, mert a Margit nevű gólya szokatlanul hosszú időre megszakította vonulását Bulgáriában, hetekig nem mozdult. "Mivel a jeladó közel két hete ugyanarra a helyre mutatott, tájékoztatták a bolgár kollégákat, akik Margit keresésére indultak, és két nap alatt meg is találták őt szürke gémek és nagy kócsagok társaságában" - áll a Madártani Egyesület közleményében, akik szerint Margit nagyon jól érezte magát Bulgáriában.

Koppány talán már nem él

A másik megfigyelt magyar gólyát Koppánynak nevezték el, érte most aggódnak a Madártani Egyesület munkatársai. Koppányról nem tudni egyelőre, hogy életben van-e. Koppány "átrepült a Boszporuszon szeptember 28-án, ami azt bizonyítja, hogy teljesen egészséges volt, és nem jelentett gondot számára nagy távolságok megtétele sem. De jeladójától az utolsó pozíciót szeptember 29-én vettük, és azóta semmi hír" - olvasható a projekt honlapján. A húsz megfigyelt gólya közül egy másik is talán már halott, legalábbis erre gyanakszanak a kutatók. A francia Claude csaknem az Afrikába való átkelésig jó tempóban haladt, szeptember 29-e óta azonban nem mozdul. A jeladója működik, de mindennap ugyanazokat az adatokat küldi el a megfigyelőknek.

Anna, a belga gólya szemmel láthatólag szereti Európát, ugyanis nem kelt át a Gibraltári-szoroson Afrikába, inkább visszafordult észak felé, és most Sevilla környékén van két másik jeladóval felszerelt gólyával együtt. A többiek gyakorlatilag már megérkeztek Afrikába, vándorlásuk céljához.

Tévében követhetik a gólyák útját Európában

A "Natura 2000 madártávlatból" projekt célja felfedezni az EU védett területeinek hálózatát a fekete gólyák vándorlásán keresztül. Ezek a madarak minden évben hosszú utat tesznek meg Európán át, hogy eljussanak Afrikába, a telelőhelyükre. Mozgásukat figyelemmel kísérhetjük egy műholdas adóberendezés segítségével, amit a gólyára erősítenek, mint egy mini hátizsákot. A gólyák mindennap küldenek egy "képeslapot", vagyis egy rövid TV-bejátszást a televíziónézőknek. "Aki folyamatosan, napról napra követni kívánja a műholdas jeladóval ellátott fekete gólyák útját, annak a magyar nyelvű anyagokat is tartalmazó honlapot ajánljuk figyelmébe" - áll a Magyar Madártani Egyesület közleményében.