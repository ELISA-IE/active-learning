Szerdán mutatja be a könyvét Gyurcsány

Szerdán mutatja be a kormányfő politikai programját és hitvallását bemutató saját könyvét, melynek címe Útközben - a modern szociáldemokrácia Magyarországon. A csaknem 130 oldalas, több mint hatvan fejezetből álló könyv elemzők szerint a jövő évi kampánynak is irányt szabhat, a közérthető stílus miatt pedig nyilvánvaló: szélesebb tömegekhez szól. Horn Gyula és Orbán Viktor korábban szintén írt könyvet.

Az Akadémia épületében mutatja be szerdán Gyurcsány Ferenc Útközben - a modern szociáldemokrácia Magyarországon című könyvét. A miniszterelnök szerdán az Alexandra könyvesházban dedikál is. A könyv 128 oldalas, és 4000 példányban jelenik meg. A bolti ára 1450 forint lesz. Gyurcsány az első kormányfő, aki könyv formájában fogalmazza meg politikai nézeteit.

Korábban - nagy sikerrel - Horn Gyula és Orbán Viktor is írt könyvet, Horn életrajzi írást közölt, Orbán pedig beszédeit adta ki. A miniszterelnök minden tiszteletdíjáról lemondott, és annak jótékony célú átutalását kérte a kiadótól.

A miniszterelnök a bevezetőben megemlíti, azért írta a könyvet, mert "mindenkinek joga van tudni, hogy mit gondolok nagy közös történetünkről, az életünkről, Magyarországról, hogyan látom az előttünk álló kihívásokat és lehetőségeket. Ha pedig Önöknek joguk van mindezt tudni, akkor nekem, demokratikus politikusnak kötelességem ezt elmondani" - olvasható a könyvben.

A könyv első felében a kormányfő a rendszerváltás utáni Magyarországról, a liberalizmus, konzervativizmus és szociáldemokrácia közötti különbségekről elmélkedik. A második felében konkrétabban, kampányszerűen fejti ki programját. A könyv elemzők szerint kevés új elemet tartalmaz, a miniszterelnök már eddig is ehhez hasonló politikai programot hirdetett. Az [origo] szerdán részletesen beszámol a könyvről.

Szerdán egy másik könyv is a boltokba kerül, amely 750 oldalon keresztül bírálja éppen Gyurcsány és az általa vezetett kormány eddigi tevékenységét. A Századvég Alapítvány kiadványa A jóléti rendszerváltás csődje címet kapta. A köztévé Nap-kelte című műsorában Stumpf István véletlen egybeesésnek nevezte a két kötet egyszerre történő megjelenését, ugyanakkor rámutatott arra, hogy a kormányfő írása a kampányt hivatott erősíteni, míg az "ellenkötet" reális, tényeken alapuló képet fest az aktuális helyzetről.