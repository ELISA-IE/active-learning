Újra az SZDSZ-szel kormányozna az MSZP

Az SZDSZ-szel közösen képzeljük el a kormányzást a következő ciklusban is - közölte az MSZP elnöke a Magyar Hírlapnak adott interjúban. Az együttműködés lehetőségeiről Hiller István úgy nyilatkozott, hogy a kérdés nyitott, tárgyalnak, de még nincsenek eredmények.

Az SZDSZ-szel közösen kormányozna a következő ciklusban is az MSZP - erről a Magyar Hírlapnak nyilatkozott Hiller István pártelnök. "Sem értelmét, sem realitását nem látom a nagykoalíciónak. Ezt kizárom'" - mondta. "Kormányozni viszont szeretnénk, és ezt úgy tudom elképzelni, ha a koalíció sikeresen szerepel jövőre a választáson" - nyilatkozta a lapnak Hiller István. "Hónapokkal ezelőtt felvetettük a közös lista tervét, ezt akkor a liberálisok elutasították" - idézte fel, hozzátéve, hogy közös jelöltekről, visszaléptetésekről korai még beszélni.

Hiller István arról, kötne-e az MSZP koalíciót, ha egymagában szerezne többséget, úgy nyilatkozott: ha egy párt többséget szerez, alakítson egyedül kormányt. A pártelnök egyértelmű nemmel válaszolt arra, beszélnek-e az MDF-fel az esetleges együttműködésről.