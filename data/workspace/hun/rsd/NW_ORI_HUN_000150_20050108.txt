Interneten a WTC romjai között talált fotók

Restaurálták azt a 8000 fényképet, amit a New York-i Világkereskedelmi Központ lerombolása után a rendőrség a romok alatt talált. A felvételek - miután az áldozatok hozzátartozói megtekintették azokat - még januárban felkerülnek a világhálóra.

Hamarosan felkerülnek az internetre a 2001 szeptember 11-i terrortámadások következtében összeomlott New York-i Világkereskedelmi Központ (WTC) romjai között talált fotók - közölték pénteken a New York-i és New Jersey-i kikötői hatóságok.

A romok között lelt 8000 fotót restaurálták, s azok január 18-tól felkerülnek az internetre azzal a korlátozással, hogy előbb az áldozatok hozzátartozói tekinthetik meg azokat és bejelenthetik igényüket bármelyik fényképre. A WTC elleni terrortámadásban 2749 ember vesztette életét.

A kikötői hatóságok, amelyek az egykori ikertoronynak helyet adó területet ellenőrzik, közölték azt is, hogy a szóban forgó honlaphoz a későbbiekben hozzáférhetnek azoknak a cégeknek a munkatársai is, amelyek a terrortámadás előtt a WTC épületében rendelkeztek irodával.