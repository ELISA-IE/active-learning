A Sulinet miatt bírságolták meg az informatikai tárcát

A Sulinettel kapcsolatos egyik pályázat miatt kapott 1 millió 200 ezer forintos bírságot az informatikai tárca. Azért sújtotta büntetéssel a Közbeszerzési Döntőbizottság a minisztériumot, mert elmulaszották időben közzétenni a tenderrel kapcsolatos eredményeket: csak egy évvel a pályázatok elbírálása után jelent meg, hogy ki a győztes.

1 millió 200 ezer forintos bírságot szabott ki a Közbeszerzési Döntőbizottság az Informatikai és Hírközlési Minisztériumra az egyik Sulinet tender miatt. A tárca ugyanis elfelejtett a jogszabályi előírások ellenére időben hivatalos tájékoztatót feladni arról, hogy ki nyerte meg a pályázatot. A Közbeszerzési Döntőbizottság a bírság összegének megállapításakor megjegyezte, hogy már korábban is szabtak ki hasonló ügy miatt bírságot. Bár a döntést már 2003 decemberében meghozták, az erdményt hivatalosan csak jóval később, egy év múlva jelentették meg a Közbeszerzési Értesítőben.

Igaz, már korábban, 2004 április végén feladtak egy hirdetményt, de ez nem jelenhetett meg, mert nem tettek eleget a szerkesztőség hiánypótlási felhívásának. Ráadásul a döntőbizottság szerint már áprilisban is késve adták fel a tájékoztatót. Mivel a tárca képviselői nem reagáltak, visszavontnak tekintették a hirdetményt. Arról azonban csal tavaly decemberben értesültek az illetékesek, hogy a hirdetményt visszavontnak tekinti a szerkesztőség.

A minisztérium elismerte a mulasztást, és azzal védekezett, hogy éppen költözött az a szervezeti egység, amelyiknek dolga lett volna figyelnie a tenderre, ezért nem vették észre a hiánypótlási felhívást időben. Azt is megjegyezték, hogy éppen hét közbeszerzési eljárás folyt egy időben.

A minisztérium az [origo] megkeresésére hozzátette: elfogadták a döntőbizottság határozatát, és időközben már át is utalták a bírság összegét. Megjegyezték: a törvény alapján a kötelezően kiszabandó bírság összege minimum 1 millió forint, tehát ez a büntetés nem tekinthető magasnak.