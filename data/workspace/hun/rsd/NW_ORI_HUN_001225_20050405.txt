A piszkos zászlóért is bírság jár a belvárosban

Mindent és mindenkit ellenőriznek a közterület-felügyelők az V. kerületben. A razzia addig tart, amíg nem sikerül rendbe tenni a belvárost. A felügyelők a szabálytalanul parkló autók mellett a vendéglők teraszainak méretét is ellenőrzik, de még a piszkos zászlókra is lecsapnak.

Varsányi Péter, a Fővárosi Közterület-felügyelet igazgatója az [origo]-nak azt mondta, átfogó ellenőrzésbe kezdtek az V. kerületben. Összesen 100 közterület-felügyelő járja a városrész utcáit, és minden szabálysértésre lecsapnak. Addig maradnak a belvárosban, amíg rend nem lesz, utána egy másik kerületbe mennek át - mondta az igazgató.

Varsányi szerint megbírságolják a szabálytalanul parkoló autósokat, így például azokat, akik felállnak a járdára vagy engedély nélkül elfoglalják a mozgáskorlátozottaknak, illetve a taxisoknak fenntartott helyeket.

Szigorúak lesznek az illegális árusokkal és plakátragasztókkal is. De büntetésre számíthatnak azok a vendéglők is, ahol a kerthelyiség, terasz az engedélyezettnél nagyobb helyet foglal el. Azok a közintézmények sem úszhatják meg, ahol az épületeken nincs zászló, de még akkor is bírság jár, ha piszkos vagy szakadt a lobogó.