Ausztrál kézbe kerül a BBC Broadcast

A BBC 166 millió fontért eladja leányvállalatát, a BBC Broadcast digitális médiaszolgáltatót egy ausztrál üzleti konzorciumnak. A döntést még a kormányzatnak is jóvá kell hagynia. A dolgozóknak egyelőre nem kell tartaniuk állásuk elvesztésétől - írja a BBC News.

A BBC Broadcast médiaszolgáltató és promóciós vállalat az ausztrál Creative Broadcast Services kezébe kerül, amennyiben a kormányzat jóváhagyja a döntést. Ez július végére várható. A Creative Broadcast a Macquarie Capital Alliance Group és Ausztrália legnagyobb befektetési bankja, a Macquarie Bank tulajdonában van.

A tulajdonosváltást követő eseteleges leépítések miatt a szakszervezetek és a Bectu, a BBC Broadcast dolgozóit képviselő szervezet aggodalmát fejezte ki. A májusi, kétnapos sztrájkot lefújták, miután a BBC vezetői és a szakszervezetek megegyeztek a tárgyalások újrakezdéséről.

A Creative Broadcast biztosította a dolgozókat, hogy egy éves haladékot ad a szükséges elbocsátásoknak, és ez alatt az egy év alatt nincs tervbe véve létszámcsökkentés. A BBC vezérigazgatója, Mark Thompson hozzátette, hogy megegyeztek arról is, hogy a konzorcium három évig megvédi a dolgozók szerződéseit, versenyképes jövedelmet biztosít és továbbra is elismeri a szakszervezeteket. 

Egyes értesülések szerint a BBC Broadcastnak 2015-ig vannak szerződései a BBC-vel, több, mint 500 millió font értékben - írja a BBC News.