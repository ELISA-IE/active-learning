Gyengébb a vártnál a Warner Music tőzsdei belépője

A várakozásokat jóval alulmúlja a Warner Music Group tőzsdei bevezetéssel egybekötött részvénykibocsátása: a korábban tervezett 750 millió dollár összértékkel szemben mindössze 554,2 milliót ér el. A belépő részvények ára a remélt 22-24 dollár helyett 17 dollár lesz, tudósít a Reuters. 

A zeneipari óriáscéget egy évvel ezelőtt vásárolta meg Edgar Bronfman médiamogul néhány befektetési céggel közösen 2,6 milliárd dollárért a Time Warnertől. A felvásárlás egybeesett a zeneiparban zajló kedvező változásokkal. Többévnyi lejtmenet után ugyanis 2004-ben az egyesült államokbeli lemezeladások ismét növekedni kezdtek, áll a Nielsen SoundScan tanulmányában.

A kalózmásolatok, az illegális zeneletöltések és a növekvő verseny egyúttal bizonytalanná tette a lemezipar jövőbeli kilátásait. Az elemzők szerint ehhez képest a Warner Music túl rózsásan ítélte meg saját helyzetét, és a 22-24 dolláros részvényenkénti árral irreálisan magasra tette a mércét a tőzsdei bevezetést illetően. 

A frissen tőzsdére vitt amerikai cégek helyzete egyébként is bizonytalan mostanában. A múlt hét a második negyedik negyedév legmozgalmasabb hete volt a bevezetések szempontjából, de az ügyletek értéke rendszerint éppen csak alsó hangon érte el a várakozásoknak megfelelő összeget. 

A többek között Madonna és a Green Day lemezeit is gondozó Warner Music 32,6 millió részvény kibocsátására jelentette be szándékát. A tőzsdefelügyelethez benyújtott iratok szerint a bevezetésből származó bevételből mintegy 2,5 milliárd dollárra rúgó adósságállományát szeretné csökkenteni a cég. A Warner Music papírjai szerdától forognak a New York-i tőzsdén.