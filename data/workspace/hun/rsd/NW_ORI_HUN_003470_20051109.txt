Hangfegyver védte a luxushajót a kalózoktól

Úgynevezett nagy hatótávolságú hangforrással védtek meg a kalózoktól egy luxushajót a szomáliai vizeken. A különleges hangfegyver 300 méteren túl hat, és súlyos halláskárosodást okoz - írja a BBC News.

Különleges fegyverrel védtek meg szomáliai kalózoktól egy luxushajót hétvégén. A Kenya felé tartó, 600 embert és 160 fős személyzetet szállító Seabourn Spiritet aknavetőkkel és gépfegyverekkel állig felfegyverzett kalózok vették körül kis hajóikon. A legénység a támadást látva egyrészt teljes sebességgel a nyílt tenger felé kormányozta a hajót, másrészt bevetették a fedélzeten található, úgynevezett nagy hatótávolságú hangforrást.

A fegyver lényege, hogy 300 méternél nagyobb távolságban súlyos halláskárosodást okoz. Az eszközt 2000-ben fejlesztették ki hadászati célokra, mivel azonban nem halálos, így nem háborús övezetekben is bevethető - írja a BBC News. Hasonló eszközt többször vetettek be Irakban, de New Orleansban, a Katrina hurrikán pusztítása után is használták tömegoszlatásra. A felszerelés ára több mint 6 millió forint. Az nem egyértelmű, hogy a hangfegyver bevetése volt-e valamilyen hatással a kalózokra, a fegyvert fejlesztő cég szerint azonban "a figyelmeztető hang megváltoztatja a viselkedést".