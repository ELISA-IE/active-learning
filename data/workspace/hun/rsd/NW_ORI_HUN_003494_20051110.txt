Őrök és robbanó tárcák kísérik a postásokat

Fegyveres őrök kísérik azokat a postásokat, akik november végig közel 160 milliárd forintot kézbesítenek ki 2,2 millió nyugdíjasnak. A rendkívüli összeg azért gyűlt össze, mivel most kézbesítik a 13. havi nyugdíjat, valamint visszamenőlegesesen a nyugdíjemeléseket is.

"Nem aggódunk, minden kézbesítőt, aki sok pénzt visz, kísérnek biztonsági őrök" - magyarázta az [origo]-nak egy XI. kerületben tevékenykedő postás. A megszokottnál nagyobb biztonsági intézkedéseket amiatt vezette be a Magyar Posta Rt., mivel ezekben napokban postázzák ki éves szinten a legnagyobb összeget, közel 160 milliárd forintot.

Tomecskó Tamás, a posta szóvivője elmondta: az összeg úgy jön össze, hogy november 7. és 25. között kell kézbesíteni a novemberi nyugdíjjárandóságot, a 13. havi nyugdíj második részletét, valamint most postázzák visszamenőlegesen a nyugdíjemeléseket is.

A szóvivő elmondta: mind a 13 ezer postást nem kísérik fegyveres őrök, biztonsági kíséretet főként azokon helyeken kapnak a kézbesítők, ahol az elmúlt években előfordultak rablások. Így közel 650 helyen kísérik fegyveresek a postásokat, köztük Budapesten, Veszprémben Tatabányán és Győrben. A postásokat pedig ezekben a napokban segítik a rendőrség, a vám- és pénzügyőrség, valamint a határőrség munkatársai is. Végső esetben a levélhordók pedig bevethetik az úgynevezett robbanó pénztárcát, ennek lényege, hogy támadáskor a festékbomba befesti és használhatatlanná teszi a pénzt.

A postások elleni egyik legkomolyabb támadást az a férfi követte el, aki 2003-ban meggyilkolta Veszprémben a kézbesítőt, Győrben és Tatabányán pedig több postást is kirabolt. A rendőrség a nyomravezetőnek hatmillió forintot ajánlott fel.