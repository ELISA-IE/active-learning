Vádemeléssel zárult a nyomozás a chatelő csalók ellen

30 milliós károkozásért kell felelniük azoknak a fiataloknak, akiket chat-szobákon keresztül pénzmosásra vettek rá ismeretlenek. A fiatalok bankszámláira feltört számlákról érkezett pénz, amelynek 90 százalékát készpénzben kellett feladniuk oroszországi címekre. Az ellenük gondatlanságból elkövetett pénzmosás gyanújával indult nyomozást vádemelési javaslattal zárta le a Nemzeti Nyomozó Iroda, megbízóikat azonban nem tudták fülön csípni - írja a Népszabadság.

Vádemelési javaslattal zárta le a Nemzeti Nyomozó Iroda (NNI) gazdaságvédelmi főosztálya a kilenc fiatal ellen, gondatlanságból elkövetett pénzmosás gyanúja miatt indított nyomozást - írja a Népszabadság. 

Az idei legnagyobb internetes banki csalás - körülbelül 30 millió forintos kárt okozó - résztvevőit a nyomozás adatai szerint internetes chat-szobákon keresztül szervezték be banki csalásra specializálódott bűnözők. A fiatalokat arra kérték, adják meg bankszámlaszámaikat, és az erre utalt pénz 90 százalékát a Western Unionon keresztül készpénzben küldjék moszkvai és szentpétervári címekre.

A lap szerint a zömében egyetemista fiatalok többsége eleget is tett ennek, csak néhányan tartották meg maguknak a pénzt. Az érintett bank azt követően tett feljelentést, hogy több ügyfél jelezte: tudtuk kívül utaltak el számlájáról pénzt. A nyomozás során azonosították a kilenc fiatalt az átutalásokat fogadó számláik alapján. Ők azt állították, hogy nem tudták, bűncselekményhez asszisztálnak. A rendőrök szerint azonban legalábbis sejthették ezt. 

Megbízóik ugyanakkor ismeretlenek maradtak. Ők a banki ügyeiket interneten keresztül intéző ügyfelek gondatlanságát használták ki, sokan ugyanis pénztárcájukban, komputerük mellett tartják banki azonosítóikat, megadják azokat ismerősöknek, barátoknak és nem látják el védelemmel számítógépüket. Mások adatlopásra készített weblapoknak ugranak be, és a banki honlaphoz megtévesztésig hasonlító oldalakon gyanútlanul megadják adataikat. A csalók ezután szinte azt csinálnak a számlával, amit akarnak - írja a Népszabadság. 