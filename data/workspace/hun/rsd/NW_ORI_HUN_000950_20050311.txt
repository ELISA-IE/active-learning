Vidéki inkubátorokat akarnak a csecsemőgyilkosság ellen

Több orvos úgy gondolja, hogy a csecsemőgyilkosságok csökkentéséhez leginkább a vidéki inkubátorok számát kellene növelni. Az ilyen gyilkosságok 90 százalékát ugyanis nem a nagyvárosokban élő, hanem a falusi, tanyasi nők követik el. Az inkubátorok pedig vagy a főváros, vagy a nagyobb vidéki városok kórházai előtt vannak. Ha egy falusi nő titokban szül, a legközelebbi inkubátor legjobb esetben is több tíz kilométerre, a megyeszékhely kórházánál érhető el. Ezeknek a nőknek pedig legtöbbször nincs pénzük, sem segítségük, hogy odáig eljussanak.

Nemrég egy szocialista képviselő jogszabály-módosítást kezdeményezett, hogy a jövőben ne büntessék az újszülöttjéről lemondó és kórházi inkubátorba elhelyező anyát. Sok orvos, bár legtöbbjük támogatja a módosítást, úgy gondolja, hogy a csecsemőgyilkosságok csökkentéséhez leginkább a vidéki inkubátorok számát kellene növelni. 

A csecsemőgyilkosságok 90 százalékát ugyanis nem a nagyvárosokban élő, hanem a falusi, tanyasi nők követik el. Az inkubátorok pedig vagy a főváros, vagy a nagyobb vidéki városok kórházai előtt vannak. Ha egy kis faluban megesett nő, aki végig titkolta a terhességét, az utolsó pillanatban meggondolja magát, nem tudja hova elhelyezni a gyerekét. A legközelebbi inkubátor legjobb esetben is több tíz kilométerre, a megyeszékhely kórházánál érhető el, ha van egyáltalán. Ezeknek a nőknek pedig legtöbbször nincs pénzük, sem segítségük, hogy odáig eljussanak.

Hadnagy János, a siófoki kórház szülészeti-nőgyógyászati osztályának vezető főorvosa szerint, ha például a Balaton-part, illetve a megye valamennyi kórháza előtt lenne egy-egy inkubátor, sok csecsemő életét megmenthetnék. Egyelőre azonban csak a Kaposvári Kórház előtt van inkubátor, illetve hamarosan Siófokra is kerül egy. Hadnagy János hozzátette, hogy "minden tanyára persze nem lehet inkubátort tenni, de, ha csak egyetlen gyereket megmenthetünk, már megérné több helyre kitenni".

A csecsemőgyilkosságok elkövetői általában nagyon szegény, iskolázatlan nők. Egyre több közöttük a házasságban élő, két-három gyerekes anya, aki nem tudja vállalni a sokadik gyerek felnevelését. De a főorvos olyan esetet is látott, amikor egy balatonboglári üdülő vendége fojtotta a WC-be csecsemőjét. "A romák között viszont szinte soha nem fordul elő csecsemőgyilkosság" - tette hozzá. 

Az inkubátorok számának növelése mellett az informálás lenne a legfontosabb. A kis településeken élő nők sokszor nem is tudnak arról, hogy egyáltalán van  ilyen lehetőségük. "Minden létező fórumon, az iskolákban, a médiában, az orvosok, védőnők által tájékoztatni kellene őket, hogy akár inkubátorban is hagyhatják a gyereküket, ahelyett, hogy megölnék" - mondta a főorvos. Hadnagy János szerint így elérhető lenne, hogy még abban a tudatállapotban is, amiben szülés után vannak az anyák, eszükbe jusson ez a megoldás.          A jelenleg működő inkubátorok számáról nincs hivatalos adat, ahogy az ide helyezett csecsemők számát sem összesítik. Nem hivatalos adatok szerint az országban 18 helyen működik a kórház bejáratánál inkubátor, és eddig 30 csecsemőt sikerült ezzel megmenteni. A budapesti Schöpf-Mérei Kórház előtt 1996 óta 16 csecsemőt hagytak az inkubátorban. Miskolcon nyolc gyereket, Székesfehérváron pedig négy csecsemőt mentettek meg eddig az inkubátorok.