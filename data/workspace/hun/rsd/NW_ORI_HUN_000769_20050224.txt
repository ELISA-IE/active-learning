Máshol tárgyalnának a gazdák és a kormány

Csütörtök délelőtt újra egyeztetés kezdődik a tüntető gazdák képviselői és a kormány között a további tárgyalások helyszínéről. Erről szerda este nem sikerült megegyezni, a kormány a minisztérium épületéhez ragaszkodott, a gazdák azonban nem hajlandók ott tárgyalni.

A Földművelésügyi és Vidékfejlesztési Minisztériumban az előzetes megállapodás szerint megkezdődött az egyeztetés arról, hogy a demonstráló gazdák és az agrártárca megbízottai hol tárgyaljanak. Szerdán erről nem sikerült megállapodni, akkor egymástól alig százméternyire, két külön épületben, két külön szobában vártak egymásra a gazdák és a kormány képviselői. Az agrártárca vezetése a minisztérium Kossuth téri épületében fogadta volna a demonstrálók küldöttségét. A tiltakozók viszont ragaszkodtak a közelben lévő irodaház egyik tárgyalójához.Jakab István, a Magosz elnöke a Felvonulási téren kétszáz demonstráló gazda előtt csütörtök reggel elmondta: az agrártárca vezetői tíz órára egyeztetésre várják a gazdák képviselőit, amelyen egyeztetik az érdemi tárgyalások helyszínét. Jakab István arra kérte a demonstrálókat, hogy a korábban kilenc órára tervezett, a Felvonulási térről a Kossuth térre való vonulást addig halasszák el, amíg ők vissza nem érkeznek az FVM-ből. Minden egyéb történést attól tesznek függővé, hogy sikerül-e az agrártárca vezetőivel megegyezni az érdemi tárgyalások helyszínéről. Gyurcsány Ferenc miniszterelnök a közszolgálati rádiónak adott csütörtök reggeli interjúban közölte: a kormány támogatja Németh Imre földművelésügyi miniszter álláspontját. Elmondta, kiáll minisztere mellett abban is, hogy a tárgyalások helyszíne a minisztérium épülete legyen. "Ha valaki a köztársaság kormányával tárgyalni akar szakmai kérdésekről, és nem politikát akar csinálni, akkor azt a köztársaság székhelyén kell megtennie" - közölte. Hozzátette: a miniszter úr helyesen dönt, amikor azt mondja, hogy kész a tárgyalásra, de nem indít vitát a tárgyalás színhelyéről.

A Magyarországi Gazdakörök és Gazdaszövetkezetek Országos Szövetségének (Magosz) elnöke, Jakab István úgy tudja, hogy a tárgyalások kudarcáról értesülve újabb gazdák jelezték, hogy erőgépeikkel a fővárosba jönnek - száz traktort indítanának el a főváros felé. Más termelők pedig elhatározták, félpályás útlezárásokat szerveznek. Az újabb megmozdulások tervezése már elkezdődött, a tervek szerint csütörtökön megállapodnak az ORFK és a BRFK képviselőivel az útlezárások, demonstrációk helyszíneiről.A gazdák a demonstrációval a földalapú, valamint más európai és hazai támogatások kifizetésének elmaradására akarják felhívni a kormány figyelmét, valamit követelik a pénzek azonnali folyósítását. A gazdák szerint a támogatásokat már tavaly októbertől folyósítani kellett volna, de ez sok esetben nem történt meg.