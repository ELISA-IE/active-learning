Ötvenmilliárddal tartoznak az ingatlanszövetkezetek

Becslések szerint 50 milliárd forinttal tartoznak befektetőiknek azok az ingatlanhasznosító szövetkezetek, amelyek kártyavárként omlottak össze az elmúlt években. A Pilis-Invest, a Baumag, a Vertical-Invest, a Pannon-Union, a Dunaprofit és a KPHM mesés kamatokat ígért, de az esetek többségében a vezetők egyszerűen felélték a befektetők pénzét - írja a Népszabadság. 

Összesen több mint 10 ezer olyan befektető fut körülbelül 50 milliárd forintja után, akik különböző ingatlanhasznosító szövetkezetekbe tette pénzét. A Pilis-Invest, a Baumag, a Vertical-Invest, a Pannon-Union, a Dunaprofit és a KPHM a banki kamatokhoz képest magasabb hozamokkal csábították az embereke t- írja a Népszabadság.  

A társaságok jelképes összegért vásároltattak szövetkezeti üzletrészt (tagsági jogviszonyt) a befektetőkkel, majd tagi kölcsönt vettek fel tőlük, amit - egy másik szerződésben meghatározott határidő elteltével - hozammal növelve fizettek volna vissza. 

A lap szerint a rendőrség két csoportba osztja a tönkrement szövetkezeteket. Az egyik csoportba tartozók azért választották ezt a működési formát, mert így nem kellett betartaniuk a pénzintézetekre és a pénzügyi szolgáltatókra vonatkozó szabályokat, illetve olcsóbban juthattak hozzá a beruházásaikhoz szükséges forrásokhoz. Más esetekben - például a KPHM-et és a Vertical-Invest esetében - a szövetkezetek alapítói kísérletet sem tettek a felvett tagi kölcsön befektetésére, hanem egyszerűen felélték, vagy eltüntették. 

A Pannon-Union szövetkezet ötmilliárd forinttal rövidítette meg befektetőit. Az ügyben tavaly emeltek vádat. A KPHM 800 millió forintot meghaladó tartozást halmozott fel. A menedzserek - akik álnéven mutatkoztak be és álnéven alapították a céget - itt a befektetéseket egyszerűen felélték. Félmillióért béreltek balatoni villát, és készpénzért vettek negyvenmilliós Porschét. Egyáltalán nem indítottak beruházásokat. 

A Dunaprofit közel ötmilliárd forinttal adós. A társaság húszszázalékos hozamot ígért a rendőrség egyelőre nem nyilatkozott arról, mit állapítottak meg. A Baumag több mint 31 milliós tartozást halmozott fel 12 775 sértettel szemben. A szövetkezet elnöke (az egyetlen gyanúsított) házi őrizetben várja az eljárás végét - írja a Népszabadság.