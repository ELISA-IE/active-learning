Vasárnap bezártak az üres pesti strandok

Vasárnap már délben lezárták az idei strandszezont a fővárosi fürdők. A rossz időjárás miatt az utóbbi évtized legrosszabb idényét tudhatják maguk mögött.

Az utóbbi évtized leggyengébb szezonját zárta vasárnap a Budapest Gyógyfürdői és Hévizei (BGYH) Rt. A társaság nem is várta meg a nap végét, már délben becsukta az igazgatása alatt álló fürdőket. Bezárt a Paskál, a Palatinus, Pünkösdfürdő, a Római és a Csepeli strandfürdő is. Aznap mindössze két vendég volt fürdőkben, ők is Csepelen, de nem sokáig maradtak - írja a Népszabadság.

A fürdőkben alig több mint 325 ezer látogató fordult meg idén, míg az utolsó jobb évben - 2003-ban - még körülbelül félmillió. A rossz időjárás okozta vendéghiány miatt százmilliós nagyságrendű veszteségre számítanak. A BGYH Rt. ugyanakkor még reménykedik, ezért a Dagály külső, fedetlen részeit még egy hó napig nyitva tartja.