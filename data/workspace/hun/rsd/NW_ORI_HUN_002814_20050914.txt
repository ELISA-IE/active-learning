Lánctalpas erőgép tarolta le a természetvédelmi területet

Letarolták a növényzetet egy budakeszi természetvédelmi területen, a Bodzás-patak partján. A fák és bokrok kiirtását az önkormányzat a patak medrének mélyítésével és tisztításával indokolja.

Kiirtották a növényzetet a budakeszi Bodzás-patak partján, egy hatméteres sávon, a hivatalos indoklás szerint a meder tisztítása és mélyítése miatt. A munkát egy lánctalpas nehézgép végezte, amely végigment a patakparton, és több kilométer hosszan kidöntötte szinte az összes fát és bokrot, de még a fű sem maradt meg a vízparton, mindent feltúrt a gép. Több dió- és almafát, rengeteg bodzabokrot döntöttek ki - többek között.

A patak partjának hatszáz méteres szakasza természetvédelmi terület, még 1979-ben nyilvánították helyi védettségű területté az ott fészkelő és megpihenő madarak miatt. A fákat azonban itt sem kímélték meg, gyakorlatilag mindent letaroltak a part menti sávban. A helyi természetvédő egyesület vezetője, Farkasné Gaál Judit levélben tett bejelentést az önkormányzatnál az ügy miatt, kifogásolva a munkálatokat és azt, hogy a fák kiirtása egy természetvédelmi területen történt. Farkasné az [origo]-nak elmondta azt is, korábban többször jelezték az önkormányzatnak, hogy társadalmi munkában segítenének kitisztítani a mederet, de erre nem tartottak igényt.

Farkas Gyula, Budakeszi polgármestere és Lendvay Endre, a település alpolgármestere az [origo]-nak azt mondta, szerintük már évek óta aktuális volt a patak medrének tisztítása és mélyítése, ezért rendelte meg az önkormányzat egyik cége, a Keszivíz Kft. a patak rendbetételét, ahol a polgármester szerint elégedettek a munkával, meg is dicsérték a kotrást végző vállalatot. Az alpolgármester szerint árvízvédelmi szempontból nagyon fontos volt a mélyítés, mert rendszeresen elöntötte a víz a közeli tanyákat. Mivel a város tisztított szennyvize is a patakba önlik, ezért különösen veszélyes, ha kiönt a patak - mondta Lendvay. Emellett sok szemét is volt a vízben. Az [origo] tudósítója azonban a munkálatok befejezése után is látott a patakban egy ágyat, nejlonzacskókat, edényeket és vasdarabokat is.

A polgármester hozzátette azt is, hogy jogszerűtlenül volt ott a kiirtott növényzet, mert - mint állította - a jogszabályok szerint a folyóvizek hatméteres sávjában nem lehetnek fák, bokrok. - Ha valamiért el lehet minket marasztalni, akkor azért, mert hagytuk, hogy benője a növényzet a patakpartot - mondta Farkas Gyula. Elmondta azt is, hogy szerinte nem lehetett másképp megoldani a meder rendbetételét. Kézi erővel sokkal drágább lett volna a munka, ráadásul nem is vállalta volna senki. Ezért kellett lánctalpas erőgéppel kotorni a medret - közölte.

Farkas szerint az időpont most ideális volt a munkálatok elvégzésére, mert alacsony volt a vízállás, és a madarakat sem zavarták a munkák. A biológus végzettségű Lendvay pedig úgy vélte, hogy a patak partját egy-két év múlva újra benövi a bodza.

Szabó Ákos budakeszi önkormányzati képviselő, a környezetvédelmi bizottság tagja viszont úgy véli, máshogyan is megoldhatták volna a meder mélyítését. Lehet, hogy a lánctalpas gép olcsóbb, de létezik más, környezetbarátabb megoldás is - mondta.

Szabó szerint bizottsági üléseken tárgyaltak a patakmeder kotrásáról, akkor azt a tájékoztatást kapták szakértőktől, hogy létezik olyan célgép, amelyik a mederben haladva emeli ki a szemetet és a hordalékot, a fákat viszont nem dönti ki. Emellett a bizottságot is tájékoztatták a helyi természetvédők, hogy segítenének a medertisztításban.

Az esetet a budakeszi természetvédők bejelentették a Közép-Duna-völgyi Környezetvédelmi, Természetvédelmi és Vízügyi Felügyelőségnek is. A természetvédelmi hatóság még vizsgálja az ügyet - tudtuk meg a Környezetvédelmi és Vízügyi Minisztériumtól.

Komáromi Gergely