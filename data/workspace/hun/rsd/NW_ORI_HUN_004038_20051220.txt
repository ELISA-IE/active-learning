Gallup: Növelte előnyét a Fidesz

A Gallup decemberi felmérése szerint a teljes népesség körében hét százalékkal népszerűbb a Fidesz, mint az MSZP: a választók 31 százaléka voksolna a nagyobbik ellenzéki pártra, 24 százalék a szocialistákra. Két másik közvélemény-kutató nemrég közzétett felmérése szerint ugyanakkor kiegyenlítettek az erőviszonyok.

A Magyar Gallup Intézet által december második hetében készített vizsgálat szerint az MSZP szimpatizánsainak az aránya nem változott az utóbbi egy hónapban, továbbra is 24 százalékot kapna a párt. Két százalékkal növelte előnyét viszont a Fidesz, így most  31 százalékon áll a teljes népességen belül. Az SZDSZ híveinek aránya, a teljes népességen belül három, az MDF támogatottsága pedig két százalék. A parlamenten kívüli pártok 1 százalék körüli támogatottsággal rendelkeznek.

A határozott pártpreferenciával rendelkezők között még nagyobb, 11 százalékos a Fidesz előnye az MSZP-vel szemben. Az ellenzéki pártra 49, az MSZP-re 38 százalék szavazna. Az SZDSZ ebben a hónapban is elérte az öt százalékot, az MDF pedig három százalékot ért el.

A Gallup szerint megfordult a két nagy párt szimpatizánsai között a biztos választási részvételt igérők aránya: az MSZP támogatóinak a 68, a Fidesz potenciális szavazóinak pedig 75 százaléka mondta, hogy biztosan elmenne választani.

A felmérés kitért a két nagy párt életkor szerinti támogatottságára is. E szerint a negyven év alattiak körében az MSZP csak 17 százalékot kapna, a Fidesz 40 százalékával szemben. A középső korosztályban 30:26 arányban vezet a nagyobbik ellenzéki párt, míg a hatvan évesnél idősebbek körében a szocialisták vezetnek, 32:23 arányban.

A Gallup felmérése előtt néhány nappal tette közzé adatait a Tárki-Századvég és a Medián is. A Tárkinál az összes megkérdezett körében a szocialisták támogatottsága 31, a Fideszé 29 százalék, a biztosan szavazó pártválasztók között viszont a két párt iránti szimpátia kiegyenlített (44 százalék).

A Medián múlt héten közölt felmérése szerint az MSZP támogatottsága a teljes népesség körében 32, a biztos szavazók között 40 százalék. A Fideszre a teljes népesség 35 százaléka szavazna, a biztos szavazóknak pedig 43 százaléka szimpatizál a nagyobbik ellenzéki párttal.