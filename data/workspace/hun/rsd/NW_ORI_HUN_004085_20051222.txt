Díjazzák az abszurd pereket az USA-ban

Furcsa bírósági perek "elismerésére" alapították az Egyesült Államokban Stella-díjat amelynek névadója, egy idős nő azért kapott kártérítésként 2,9 millió dollárt, mert az ölébe öntötte a kávéját, ami megégette. Nyert már kártérítési pert az az ügyvéd is, aki egy kövér férfi mellett ült a repülőgépen, és ezért kényelmetlenül utazott. Ezért közel 10 ezer dollárt kapott. Sokan megkérdőjelezik a legtöbb, Stella-díjra "felterjesztett" történet hitelességét, és azt próbálják bizonyítani, kamu ügyekről van szó.

Az amerikai bíráskodási gyakorlat abszurditására próbálja felhívni a figyelmet a Stella-díj. Az elismerés névadója az egyesült államokbeli Stella Liebeck volt, aki 1992-ben az ölébe öntött egy csésze forró kávét egy McDonald's éttermben és megégette magát. Új Mexikó államban egy bíróság 2,9 millió dollár kártérítést ítélt meg neki a sérülései miatt. Ez az eset adta az ötletet, hogy minden évben virtuálisan kiosszák a képzeletbeli Stella-díjat a legképtelenebb, legfurcsább kártérítési per győztesének. Sok internetes oldal vitatja a Stellaawards.com oldalon közölt történetek valódiságát. Több esetről bebizonyosodott, hogy fikció, néhány esetről pedig lehet tudni, hogy valóban megtörtént.

Ilyen, minden bizonnyal valós történet éppen Stella Liebeck esete. Stella 79 éves volt a baleset idején és a kiöntött kávé miatt súlyos sérüléseket szendedett, hogy testfelületének 6 százaléka megégett. Utána még két évig kellett orvoshoz járnia utókezelésre. Eközben 20 ezer dollárnyi költsége keletkezett, ezt azonban az étterem nem fizette ki, ezért indított pert, amelyet végül megnyert. Ez egyik érv az volt az étterem ellen, hogy a csészékre nem írtak figyelmeztetést, hogy a forró ital veszélyes, égési sérüléseket okozhat - olvasható a Stella-díj "hivatalos" honlapján.

Egy amerikai férfi, Jessie Ingram, megunva, hogy rövid időn belül háromszor is betörtek a bérelt házába, elhatározta, hogy megerősíti otthona védelmét. Az ablakokba elektromos áramot vezetett, hogy ha valaki betöri az üveget, azt ártalmatlanítsa a berendezés. A veszélyre fel is hívta a figyelmet, de ennek ellenére egy férfi mégis megpróbált bemászni az ablakokon. Ekkor azonban működésbe lépett az elektromos védelmi rendszer és a betörő halálos áramütést kapott. A rendőrség nem találta szabálytalannak a halálosnak bizonyult védelmi berendezést, mert a helyi törvények szerint mindenkinek joga van megvédenie a tulajdonát. A meghalt betörő családja azonban nem törődött bele ebbe és kártérítési pert indítottak a lakás bérlője és tulajdonosa ellen. Annak ellenére, hogy a védelmi felszerelést megrendelő férfi időközben meghalt, a pert lefolytatták és 75 ezer dollár kártérítésre kötelezték a tulajdonost és a bérlő özvegyét. Az összegből 60 ezer dollárt kellett az özvegynek kifizetnie.

Philip Shafer ohioi ügyvéd azért perelte be a Delta Airlines légitársaságot, mert amikor New Orleansból Cincinattiba repült, mellette egy különösen testes férfi ült. Így a repülés teljes ideje alatta térdtől vállig összeért a testük. Az ügyvéd szerint emiatt ő végig zavarban volt, kényelmetlenül érezte magát, szenvedett az út során, testi-lelki kínokat kellett kiállnia. Ezért követelt kártérítést. A bíróság végül 9500 dollárt ítélt meg neki.

Három kaliforniai testvér, Janice Bird, Dayle Bird Edgmon és Kim Bird Moran azért pereltek be egy kórházat és az egyik orvost, mert úgy vélték: hatalmas stressz érte őket, amikor bekísérték édesanyjukat egy rutinvizsgálatra a kórházba. Az orvos ugyanis úgy döntött, a nőt azonnal a sebészetre kell szállítani, mert komplikációk adódtak. A testvérek nem azt kifogásolták, hogy az orvos az édesanyjuk kezelése során nem járt el körültekintően, hanem hogy nekik megrázkódtatást okoztak azzal, hogy anyjuk életveszélybe került és így kellett látniuk. A kaliforniai legfelsőbb bíróság végül elutasította a keresetet.

Kathleen Ann McCormick amerikai nő azért indított pert, mert szerinte nem tettek meg mindent orvosai, hogy meggyőzzék: az egészéges életmód milyen fontos, mert így elkerülhető sok betegség. A nő később szívinfarktust kapott. Ezért beperelt nyolc orvost és munkaadóját, a szövetségi kormányt, egymillió dollárt követel tőlük.

Meghökkentő ok miatt pereskedik egy több bűncselekmény miatt 15 évre ítélt utahi rab is, Robert Paul Rice. Azért fordult bírósághoz, mert a börtön parancsnoksága nem hagyja, hogy vallását gyakorolja. A férfi, amikor börtönbe vonult, még katolikus volt, időközben azonban áttért a "druida vámpír" hitre. Saját vallásának szertartásain szexuális kapcsolatba kell lépnie egy vámpírlánnyal, és vért kell innia a rituálén. A börtönben azonban minderre nem kapott engedélyt.

A Stella-díjra több olyan esetet is jelöltek, amelyeket sokan városi legendának, kitalált történetnek minősítettek: az Atla.org és a Snopes.com állítja, utánanézett több esetnek is, de nem találta meg a történetekben említett személyeket és a bíróságokon sem találkozott az üggyel. Ilyen, kétes hitelességű történet a texasi Kathleen Robertson esete. A hölgynek állítólag 80 ezer dolláros kártérítést fizetett ki egy bútoráruház. Erre azért került sor, mert a nő megbotlott egy előtte elszaladó kisgyerekben és kificamította a bokáját. Az ítélet azért is meglepő, mert a saját gyerekében esett el Kathleen Robertson.

Szintén többen kitalált történetnek vélik azt az esetet is, amikor a Los Angeles-i Carl Truman 74 ezer dolláros kártérítést kapott a szomszédjától, mert az áthajtott autójával a kezén. A 19 éves fiatalember éppen megpróbálta ellopni az autóról a dísztárcsákat, csak nem vette észre, hogy a szomszéd már bent ül a járműben.

Terrence Dickson esete is hihetetlennek tűnik. A férfi félmillió dolláros kártérítést kapott, pedig betört egy házba. Az akcióba azonban hiba csúszott, mert amikor távozni akart, a garázs távirányítású ajtaja elromlott, így nem tudott kijutni. Mivel a háziak nyolc napra elutaztak, ezt az időt a garázsba zárva töltötte el, és csak üdítőitalt és száraz kutyatápot talált, így ezen kellett élnie. Az elszenvedett lelki megpróbáltatás miatt indított pert állítólag a férfi.

Amber Carson pedig állítólag egy étteremtől kapott 113 500 dollárt, mert elcsúszott egy italfolton. A folt azért volt ott, mert a nő nem sokkal korábban ráöntötte italát barátjára, akivel összeveszett.

A Delaware-i Kara Walton azért perelt állítólag, mert kitörte két fogát. Ez akkor történt, amikor lezuhant egy szórakozóhely női mosdójának ablakából. A nő azért mászott ki az ablakon mert nem akarta kifizetni a három és fél dolláros terítékdíjat. Végül 12 ezer dollárt kapott kártérítésként és a fogászati költségeket is kifizették neki - olvasható a Snopes.com oldalon, azzal a megjegyzéssel, hogy szerintük ez egy kitalált történet.