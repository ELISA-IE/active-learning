A pápa a holokauszthoz hasonlítja az abortuszt

Vitatott módon tesz párhuzamot a holokauszt és az abortusz között II. János Pál pápa a most kiadott, Emlékezet és azonosság címet viselő könyvében. Az egyházfő bírálta az Isten törvényeit semmibe vevő parlamenteket, és szerinte az abortusz és a holokauszt egyaránt ennek a folyamatnak a következménye. A pápa műve várhatóan bestseller lesz.

Mind az abortusz, mind a hatmillió zsidó elpusztítása annak következménye, hogy a kormányok megsértik az isteni törvényeket - olvasható az idős egyházfő legújabb művében. A pápa szerint, ha a demokrácia álruhájában bitorolják az Isten törvényeit, az holokauszthoz és abortuszhoz vezethet. "Hitler is törvényes választás révén került hatalomra a 30-as években Németországban" - emlékeztetett II. János Pál. Azok a parlamentek, amelyek abortuszpárti törvényeket hoznak, túllépik a hatalmukat, és ellentmondásba kerülnek az isteni és a természeti törvényekkel - írta könyvében a pápa.

Egy német bíborosnak, Josef Ratzingernek máris magyaráznia kellett a pápa gondolatait: szerinte a pápa nem tesz egyenlőséget az abortusz és a holokauszt között. "A pápa csak fel akarta hívni a figyelmünket, hogy folyamatos kísértéseknek vagyunk kitéve, és szükség van odafigyelésre, hogy ne essünk bele a gonosz csapdájába" - mondta a vatikáni könyvbemutatón.

Januárban egy másik német bíboros, Joachim Meisner, a pápa mostani könyvéhez hasonlóan, párhuzamot vont egy szentmisén a magzatelhajtások és a holokauszt között. A Németországi Zsidók Központi Tanácsának vezetője akkor élesen bírálta azt a kijelentést: "A katolikus egyház nem érti, vagy nem akarja érteni, hogy rettentő nagy különbség van a tömeggyilkosságok és a között, hogy a nők mit tesznek a testükkel".

A pápa könyvét 300 ezer példányban nyomtatták ki Olaszországban, és további tíz nyelvre tervezik lefordítani. Az Emlékezet és azonosság annak ellenére bestsellerré válhat, hogy nehéz olvasmánynak számít, és tele van filozófiai és teológiai fejtegetésekkel.