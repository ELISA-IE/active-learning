Negyven percig várt a kórház udvarán egy agyvérzéses nő

Negyven percig tartott amíg felvettek a Rókus kórház intenzív osztályára egy agyvérzéses nőt - írja a Blikk. A lap szerint az idős, eszméletlen beteget másik kórházba akarták küldeni. A kórház főigazgatója szerint erről nem volt szó, csak időbe telt, amíg megállapították a diagnózist.

Negyven percig tartott, mire felvettek a Rókus kórházba egy agyvérzéses tüneteket mutató 83 éves idős nőt szerda délután - írja a Blikk. Az Érdről mentővel Budapestre szállított nő ez idő alatt a kórház udvarán várakozott - eszméletlenül. A lap szerint a kórházból - helyhiányra hivatkozva - előbb a Tétényi úti, majd a ceglédi kórházba akarták küldeni a beteget. 

A kórház főigazgatója, Dr. Domján Gyula szerint senki sem irányította másik kórházba az idős nénit. A főigazgató elmondta a lapnak, hogy először computertomográfos vizsgálatot végeztek a beteg koponyáján, majd a kézi lélegeztetőről az intenzív osztály lélegeztetőjére kapcsolták. Az eszméletlen állapotban fekvő nő felépülése egyelőre megjósolhatatlan.

Magyarországon évente 40 ezer stroke, vagy is agyi érkatasztrófa fordul elő. Szélütés gyanúja esetén azonnal mentőt kell hívni, a túlélésre és a teljes felépülésre annál nagyobb az esély, minél hamarabb kap kelezést a beteg - írja a Blikk.