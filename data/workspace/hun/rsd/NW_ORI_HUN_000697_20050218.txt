Piacon árulják a csempészett gyógyszert

Jelentősen olcsóbban lehet gyógyszerhez jutni a debreceni piacon, mint a hazai patikákban - írja a Blikk. A lap szerint az olcsó láz- és fájdalomcsillapítókat Romániából csempészik Magyarországra.

A debreceni használtcikkpiac környékén 200 forintért lehet egy magyar általános fájdalomcsillapítónak megfelelő román fájdalom- és lázcsillapítóhoz jutni - írja a Blikk. Magyarországon a húszszemes fájdalomcsillapító gyógyszertárban 649 forintba kerül, a Nagyváradról érkezett illegális szert ennek harmadáért lehet kapni. 

A Blikk szerint a csempészett gyógyszert általában cigarettával együtt árulják a külföldi árusok, egyelőre azonban csak kis tételben hozzák be, mert a határ túloldalán is úgy jutnak hozzá, hogy receptre írja fel az ottani orvos. Bíró Géza háziorvos senkinek nem ajánlja, hogy idegen gyógyszereket fogyasszon, még akkor sem, ha olcsó, mert a gyógyszerhez csak román nyelvű tájékoztatót adnak. A Hajdú-Bihar Megyei ÁNTSZ megbízott helyettes vezetője, Balogh Éva közölte: a csempészett gyógyszer árusítása illegális gyógyszerforgalmazásnak számít, ha az árust elkapják, azt 50 ezer forint bírsággal sújthatják.