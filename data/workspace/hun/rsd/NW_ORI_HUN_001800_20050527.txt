Földön, kocsiban éjszakáznak a beteg gyerekek szülei

Magyarországon évente több tucat gyereknél végeznek olyan műtétet, ami után a kórházi gyógyulás hónapokig tart. Az országban azonban alig van olyan szállás, ahol ezalatt is a gyerekkel lehetnek szüleik. A Szent László Kórházban az üres kórházi ágyakon alhatnak az anyukák, de előfordul, hogy egy széken vagy a kocsiban kell tölteniük az éjszakákat, akár heteken át. Most egy üres pavilonban felépíthetnének egy apartmanházat, a szükséges pénz azonban hiányzik.

Magyarországon évente több tucat gyereknél végeznek csontvelő-átültetést. A kezelések hónapokig tartanak. Az országban azonban csak három olyan kórházi szállás van, ahol ezalatt a szülők is a gyerekkel lehetnek anélkül, hogy egy széken vagy a földön kellene aludniuk. A Szent László kórházban, ahol a legtöbb ilyen beavatkozást végzik, az üres kórházi ágyakon alhatnak az anyukák, ha éppen vannak ilyenek. Az ágy fenntartása napi 75 ezer forint. Egy apartman működtetése 15 ezerből kijönne. 

Kriván Gergely, a Szent László Kórház osztályvezető főorvosa szerint a szülők jelenléte minden beteg gyereknek fontos, de különösen azoknak, akik őssejtátültetésen estek át leukémia vagy más, súlyos betegség miatt. Ezek a gyerekek heteket, hónapokat töltenek kórházban, steril szobában, műszerek között. "Nekik nagyon fontos az édesanya jelenléte, mert ő jelenti a támaszt és a kapcsolatot a régi életükkel" - fogalmazott a főorvos. 

Széken, autóban éjszakázó anyukák

A kórház eddig is próbált segíteni a szülőknek azzal, hogy ha volt szabad ágy, ott alhatott az anya. Mégis előfordult, hogy a hozzátartozók napokig az udvaron egy autóban éjszakáztak, vagy egy édesanyának hónapokig egy széken kellett aludnia. Most alkalomszerűen néha tudnak szállást biztosítani a szülőknek, néha nem. Nyugat-Európában a rákos gyerekeket kezelő kórházak mellett apartmanházak állnak, és az állam fizeti az ott-tartózkodás költségeit. 

Nemcsak az anyának jelent könnyebbséget egy ilyen lehetőség. A kezelés későbbi szakaszában ugyanis már nem kell a gyereknek egész nap a kórházban lennie, de minden nap be kell járnia kezelésre. Ha azonban nincs a kórház közelében szállás, akkor ezt az időszakot is a kórházban kell töltenie. Kriván Gergely szerint az apartmanházaknak fontos szerepük van a családok egybentartásában is. A hosszú betegség alatt ugyanis a családtagok gyakran eltávolodnak egymástól. Az anya extrém élethelyzetben, nagy stressz alatt a szenvedő gyereke mellett van, míg a többi családtag otthon, esetleg több száz kilométerre a betegtől, teljesen más életet él. Ha a szállás megoldódik, többször tudnak feljönni látogatóba, és az eltávolodás elkerülhető. 

Több mint nyolcvanmillió forint hiányzik 

A nyugat-európaihoz hasonló apartmanház felépítésére jött létre a Szent László Őssejt Alapítvány. A Szent László Kórház felajánlott az alapítványnak egy üresen álló pavilont a kórház mellett. Az átalakítás költségeit, mintegy 90 millió forintot, azonban nem tudják fedezni. Kriván Gergely már próbált pénzt szerezni a kormánytól és az önkormányzattól, de nem járt sikerrel. Most nyolc pályázattól, cégektől és magánszemélyektől várják a segítséget.

Eddig a szükséges összeg mindössze tíz százaléka gyűlt össze, de hamarosan szeretnék elkezdeni az építkezést. A doktor bízik benne, hogy találnak elég támogatót, és 2006 tavaszán megnyithat az apartmanház. Más kórházaknak egyelőre nincsenek ilyen terveik, bár a probléma náluk is jelen van. Tetőtérben kialakított szobbákkal és - drága - kórházi ágyakkal próbálnak segíteni a családoknak.