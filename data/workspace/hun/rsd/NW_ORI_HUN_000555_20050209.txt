Királyi megnyitó előtt robbant bomba Madridban

Legalább tíz ember megsérült egy madridi robbantásban. A pokolgépes akciót feltehetően az ETA szervezte. A detonáció helyszínén egy művészeti kiállítást nyitott volna meg szerdán a spanyol király és a mexikói elnök. 

10-15 ember megsérült, amikor feltehetően autóba rejtett pokolgép robbant a spanyol fővárosban, az Ifema kiállítóközpont közelében szerda délelőtt fél tíz körül. A helyszínen János Károly spanyol király és Vicente Fox mexikói elnök nyitott volna meg egy jelentős művészeti kiállítást a nap folyamán. A szemtanúk szerint a sérülteket a helyszínen látták el a kiérkező mentők. 

Az akció az ETA nevű baszk szeparatista szervezet akcióinak jellegzetességeit viseli magán, a detonáció előtt 35 perccel például a Gara nevű baszk újságnak telefonált egy ismeretlen, aki figyelmeztetett a robbanásra. A CNN szerint ennek köszönhető, hogy csak kevesen sérültek meg, mivel a rendőrségnek volt ideje kiüríteni a környéket. Egyes jelentések szerint a sérültek között is vannak rendőrök, akik épp a közelben lévőket igyekeztek biztonságba helyezni.