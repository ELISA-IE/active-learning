Az USA titokban alkudott bin Ladenre a tálibokkal

Az Egyesült Államok nyilvánosságra hozott néhány 1998-as dokumentumot arról, hogy az afganisztáni tálib vezetéstől hogyan próbálták megszerezni Oszama bin Ladent. Az al-Kaida terrorszervezet veeztőjének fejéről Pakisztánban alkudoztak.

Az Egyesült Államok diplomáciai úton megpróbálta rávenni 1998-ban a tálibokat, hogy segítsenek magölni, vagy legalább elűzni Oszama bin Ladent. Az erről szóló, eddig titkosított iratokat a héten hozták nyilvánosságra. A szövegből kiderül, hogy 1998 végén a Clinton-kormányzat a pakisztáni nagykövetségen keresztül rendszeres kapcsolatban állt Omar molla, a tálib rezsim vezetőjének képviselőjével.

1998-ban követte el Oszama bin Laden az első nagy figyelmet keltő terrorakcióját: két amerikai nagykövetséget is felrobbantottak emberei Afrikában, összesen több mint kétszáz ember halálát okozva. A Clinton-kormány megtorlásul néhány rakétát lőtt ki feltételezett al-Kaida bázisokra Afganisztánban, de Oszama bin Ladent nem sikerült megölniük. A most nyilvánosságra hozott iratok szerint diplomáciai úton is próbálkoztak a terroristavezér kézre kerítésére.

1998 novemberében és decemberében többször is találkozott egymással az USA pakisztáni helyettes nagykövete és Wakil Ahmed, aki a tálibokat vezető Omar molla közeli embere volt. A találkozókon az amerikai diplomata arról győzködte Ahmedet, hogy szakítsanak a tálibok bin Ladennel. 1998. november 28-án konkrétan bin Laden meggyilkolásának lehetőségeiről is beszéltek. Ahmed azt is megjegyezte, hogy távirányítású rakétákkal meg lehetne ölni bin Ladent, és ez ellen a tálibok nem sokat tehetnek. Ahmed ugyanakkor azt kérte, hogy ne ezzel a módszerrel lépjenek fel az amerikaiak bin Laden ellen, mert a rakéták sok ártatlan életet is kioltanak.

Az amerikaiak megpróbálkoztak a rakétatámadással, de sikertelenül jártak, viszont megöltek huszonkét afgánt. Ahmed az egyik találkozón azzal érvelt, hogy az USA ugyanúgy ártatlan vért ont, mint bin Laden a követségek felrobbantásakor, ezért már nincs különbség a két fél között. Azt mondta, hogy ha a táliboknak lenne megfelelő fegyverük, Washingtonban vágnának vissza a rakétatámadásokért.

Decemberre egyértelművé vált, hogy a tálibok nem működnek együtt bin Laden ellen az USA-val. A tálib tárgyaló azzal érvelt, hogy ez veszélyeztetné a tálibok hatalmát, hiteltelenítené a vezetést a közvélemény előtt.

Az USA azzal is próbálkozott, hogy a szaúdi koronaherceg pakisztáni látogatásakor gyakoroljon nyomást a tálibokra, hogy adják ki bin Ladent. Nyilvánvalóvá vált azonban, hogy a nagy tekintélyű muzulmán politikusnak sincs elég befolyása a tálibokra, akik hatalmuk elvesztésétől tartottak, ezért vállalták bin Laden védelmének kockázatát.

Oszama bin Laden szervezete 2001 szeptemberében súlyos terrorcsapást mért New Yorkra és Washingtonra. Válaszul már októberben megkezdődött Afganisztán bombázása, és hamarosan megdöntötték a tálib rendszer. Oszama bin Laden azonban azóta sem került elő, fején 25 millió dolláros vérdíj van.