Olcsó teszt miatt terjedhet a hepatitis C

Csak több hete fennálló fertőzés kimutatására alkalmas az a teszt, amivel a véradóknál azt vizsgálják, hogy nincs-e hepatitis C-fertőzésük. Valószínűleg így fertőződhetett meg a vírussal egy Somogy megyei nő, aki egy baleset után kapott vért. A vírusfertőzést már korábban is ki lehet mutatni, de a jóval drágább tesztet csak akkor alkalmazzák, ha a betegség gyanúja felmerül valakinél.

A véradásokon végzett ellenőrzéseken csak akkor tudják kimutatni a hepatitis C-fertőzést, ha a véradó már hetekkel korábban megfertőződött. Ha valaki a véradás előtt nem sokkal fertőződött meg, átcsúszhat az ellenőrzésen. A teszten ugyanis olyan antitesteket keresnek, melyet a fertőzés után néhány héttel kezd el termelni a szervezet. Létezik olyan vizsgálati módszer is, amivel magát a vírust mutatják ki, ezt a jóval drágább vizsgálatot azonban csak akkor használják, ha valakinél felmerül annak a lehetősége, hogy megfertőződött a vírussal - mondta az [origo]-nak Horváth Gábor, a BM Központi Kórházának főorvosa. 

Valószínűleg így fertőződhetett meg egy 67 éves Somogy megyei nő is, aki egy baleset után kapott vért. Korábban semmilyen betegséget nem mutattak ki nála, negyven nappal azt követően, hogy vért kapott, viszont rosszul lett, és két vérvétel is megerősítette, hogy hepatitis C-vírussal fertőződött - értesült az RTL Klub. Az asszony perelni akar, az ügyvédje a kismama-perek révén ismertté vált Radovics Csilla. 

Az Országos Vérellátó Központ az [origo] kérdésére elismerte, hogy valóban a vizsgálati módszertől függ, hogy a vírusfertőzést mikor tudják kimutatni és azt is, hogy a gyakran használt ellenanyag-kereső módszerrel a legelső időszakban nem lehet kimutatni a fertőzést. Ugyanakkor hozzátették: Magyarországon az összlakosság hepatitis C-fertőzöttsége 1 százalék alatt van, és az átvitel lehetősége minimális. Az állandó véradókat pedig évente többször kivizsgálják.

A hepatitis C-vírus elsősorban nagy mennyiségű vércsere útján terjed. Bár elvileg szexuális úton is el lehet kapni, az ilyen esetekben csak 10 százalékos a megbetegedés aránya. A hepatitis C-fertőzés későbbi stádiumban súlyos májkárosodást okoz, májzsugorodáshoz, gyakran májrákhoz vezet. A jelenleg ismert leghatékonyabb gyógyszeres kezelés csak a betegek felénél bizonyul hatásosnak. Ugyanakkor, ha a fertőzést idejében észreveszik, jó esély van a gyógyulásra. A betegekkel szemben az egyetlen igazi megkötés, hogy alkoholt nem ihatnak, azonban más komolyabb életmódbeli korlátozás nem vonatkozik rájuk.A magyar állammal szemben több százan indítottak már pert amiatt, hogy évekkel ezelőtt műtét közben kapott fertőzött vértől májkárosodást szenvedtek. Azóta több jogerős ítélet is született, mely kártérítést ítélt meg a betegeknek.