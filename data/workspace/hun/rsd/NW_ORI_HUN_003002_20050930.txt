Olvasóink meggondolják hová autózzanak

Legtöbb olvasónk a magas üzemanyagárak idején meggondolja hová menjen autójával. Az [origo] felméréséből kiderült: olvasóink munkához használja kocsiját, ezért horribilis üzemanyagárak mellett is vezetni kényszerül. Utánanéztünk annak is, megéri-e még a benzinturizmus.

Szombattól csökkent a benzin áfa-tartalma. "Az áfakulcs 25 százalékról 20 százalékra csökkentése érvényesül az üzemanyag árában" - jelentette ki Veres János pénzügyminiszter szombaton Budapesten. A benzin ára október 1-én 11 forinttal, a gázolajé több mint 10 forinttal csökkent - mondta egy fővárosi benzinkút árait ismertetve.

Veres hozzátette: a kormány mindent meg fog tenni annak érdekében, hogy január 1-től, amikor az áfacsökkentés más termékekre is vonatkozik majd, annak hatása a fogyasztói árban is csökkenést idézzen elő. A miniszter szerint ez többek között az elektromos energia és a tartós fogyasztási cikkek árában lesz érezhető.

Az [origo] olvasóit a 300 forintos benzinár heteiben arról kérdeztük, mennyiben befolyásolja a magas üzemanyagár autóhasználati szokásaikat. Kérdésünkre összesen 13924 olvasó adott választ.

Legtöbben korlátozzák autóhasználatukat, ha drága a benzin, de nem teszik le teljesen az autót. Összesen 4546-an, vagyis a válaszadók majdnem harmada (32,6 százalék) válaszolta azt, hogy meggondolja, hová megy autóval, ilyen üzemanyagárak mellett.

Az olvasók 29,7 százaléka akkor sem tudja letenni az autóját, ha a benzin ára 300 forintra, vagy a fölé emelkedik: 4140-en a munkához használják kocsijukat, menniük kell, akármennyibe kerül is az üzemanyag.

A válaszadók 14,6 százaléka inkább külföldön tankol, hogy megússza a benzin árába Magyarországon beépített adókat. Válaszadóink közül 2029-en jelölték be ezt a lehetőséget.

Csak 11,6 százalék gondolja úgy, hogy a tömegközlekedés megoldást jelenthet a benzinár-problémára. Összesen 1616 olvasó véli úgy, hogy a BKV bérlet olcsóbb megoldást jelent az autónál. 

A legkevesebben azok voltak, akik elvetik a belső égésű motorral működő megoldásokat, és kerékpárra ülve vészelik át a drága benzin időszakát. Ez a csoport sem elhanyagolható arányú: 1593-an választották a pedálozást: a válaszadók 11,4 százaléka.

A benzin árába épített adóteher csökkenése miatt várhatóan az autósok javára alakul majd át a kép. Annyi bizonyos, hogy a jövőben már nem biztos, hogy érdemes lesz átlépni az országhatárt egy tankolás kedvéért.

A 95-ös benzin adótartalma - az áfa-csökkentés után - az eddigi 161 forintról 15 forintra csökken. Ezzel a könnyítéssel Magyarország Ausztriával és Horvátországgal kerül egy szintre, ahol szintén ennyi a benzin forintban kifejezett adótartalma. Mind a 95-ös benzin, mind a diesel üzemanyag esetében az EU átlag alá kerültünk az üzemanyag adótartalmát tekintve

Igazán jól csak a keleti határszélen élők járhatnak, ha folytatják a benzinturizmust: Romániában az adótartalom csak 125 forint. Őket Szlovénia követi 132 forintnyi benzin-adótartalommal. Szlovákiában 141 forintnyi adót építenek a benzin árába - ez literenként tíz forint megtakarítást jelent.

A gázolaj esetében azonban még mindig jelentősek a különbségek: Magyarországon ez 130 forintra csökken az eddigi 139-ről. A román határnál élők még 26 forintot spórolhatnak literenként. Keleti szomszédunknál a benzin adótartalma 104 forint. Őket a szlovének követik 115 forinttal. Horvátországban ennél két forinttal több a jövedéki adó és az áfa összeget: 117 forint. Szlovákiában 134 forint az adótartalom, lehetséges, hogy ez megfordítja az északi határnál a diesel üzemanyag turizmus irányát.