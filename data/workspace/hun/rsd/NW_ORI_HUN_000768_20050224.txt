Félmillióért vihető az ötfejű Stadler-család

Stadler József egykori milliárdos vállalkozó, focicsapat-tulajdonos elárverezi festményeit. A saját magáról, asszonyairól, családtagjairól készült festmények 200 ezer és 3 millió forint közötti kikiáltási árról indulnak. A licitálók akár Stadler Playstationon játszó gyerekéről készült képhez vagy Leonardo Utolsó vacsorájának másolatához is hozzájuthatnak.

Sok tucat képét árverezteti el a nemrég szabadult egykori milliárdos vállalkozó, Stadler József. 200 ezer forint kikiáltási ár alatt nemigen kapható festmény, a legdrágább pedig az Utolsó vacsora címet viselő alkotás, amely Leonardo da Vinci freskójának vászonra festett utánzata-másolata. Ennek induló ára 3 millió forint. A második legdrágább festmény magát Stadler Józsefet ábrázolja, amint egy nagy bőrfotelben felül kigombolt fehéringben mosolyog egy szivarral a kezében, a háttérben egy ablakból pedig a Stadler-stadion részlete látható.

Meg lehet venni a vállalkozó egykori asszonyairól készült festményeket is: a Tanjáról készül mű 800 ezer forintért vihető, Marietta képe pedig csak 600 ezer forintba kerül. Stadler fiairól készített festményekre is lehet licitálni: a Milán Playstation és a Zolika DJ címet viselő alkotások kikiáltási ára 600 ezer-600 ezer forint. A 'Családi vállalkozás' című festményen pedig egy zsúfolt futballstadion felett öt darab fej látható, mint egyfajta sárkány, a fejek pedig a Stadler-család egy-egy tagját ábrázolják, ráadásul a fejek mellett két további focipálya virít. Ezt a műalkotást félmillióért kínálják.

Stadler József neve elsősorban focicsapatáról és stadionjáról vált ismertté. Szülőfalújában, a 3 ezer lakosú Akasztón 22 ezres stadiont építtetett, a nevét viselő futballklub pedig az első osztályban játszott, amíg el nem kezdődtek ellene adóhatósági vizsgálatok. A vállalkozó ellen 1995-ben indult nyomozás, a vád szerint társaival több mint 2 milliárd forint kárt okozott az államnak a kilencvenes évek első felében csalással, adócsalással, jogosulatlanul igénybe vett áfa-visszaigényléssel, illetve exporttámogatással, továbbá a társasági adó fiktív költségszámlák segítségével történő csökkentésével. Stadlert végül 4 és fél év szabadságvesztésre ítélte a Legfelsőbb Bíróság, a fogházból idén januárban szabadult.

Szabadulása után azt nyilatkozta, hogy megpróbálja visszaszerezni odalett ingatlanjait, rendbe teszi stadionját, folytatja a nagykereskedelmet, viszi tovább az éttermeit és építőipari vállalkozásba is kezd.