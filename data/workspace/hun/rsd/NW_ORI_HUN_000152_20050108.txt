Megszúrtak egy idős férfit Budapesten

Súlyosan megsérült az az idős férfi, akit péntek éjjel támadtak és szúrtak meg a VIII. kerületben. A támadó a férfi táskájával menekült el.

Életveszélyes sérülésekkel szállították kórházba azt az idős urat, akit péntek éjjel támadtak meg a főváros VIII. kerületében. A Budapesti Rendőr-főkapitányság kommunikációs osztályának közleménye szerint a 84 éves férfi hazafelé sétált az Alföldi utcában, amikor valaki megállította. A 30 év körüli, 175 centiméter magas, zömök testalkatú támadó az idős férfi értékeit követelte, rángatni kezdte a válltáskáját, majd dulakodás közben megszúrta. Ezután a táskával együtt elszaladt. A BRFK Nyomozó Főosztálya életveszélyt okozó testi sértés bűntette elkövetése megalapozott gyanúja miatt indított eljárást egyelőre ismeretlen tettes ellen.