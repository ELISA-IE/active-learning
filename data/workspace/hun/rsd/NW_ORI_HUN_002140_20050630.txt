Tovább csökkent a vezetékes vonalak száma

Májusban tovább csökkent a bekapcsolt vezetékes fővonalak száma; több mint 16 ezerrel, 3 493 071-re - közölte a Nemzeti Hírközlési Hatóság. Az egy fővonalra jutó kezdeményezett hívások átlagos időtartama ugyanakkor az áprilisi 198,8 percről 209,4 percre nőtt.

Május végén 100 lakosra 34,63 vezetékes fővonal jutott, áprilisban ez a szám 34,78, egy évvel korábban pedig még 35,52 volt. 2004 májusában a háztartások telefonellátottsága 71 százalékos volt, ami idénre 69,7 százalékra mérséklődött.

Az xDSL (jobbára ADSL) vonalak száma májusban 5982-vel nőtt, a hónap végén az xDSL vonalak száma 282 370 volt, ami az összes bekapcsolt fővonal 8,08 százalékának felel meg. Egy hónappal korábban ez a mutató 7,88 százalék volt.

A vezetékes telefonszámok hordozhatóságával az NHH adatai szerint májusban 5025 vonal esetében éltek.