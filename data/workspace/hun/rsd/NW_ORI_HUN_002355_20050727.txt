Hét gyanúsított paprika-ügyben

A tavaly nyáron kirobbant paprikabotrány miatt hét ember ellen javasolt vádemelést a Nemzeti Nyomozó Iroda - írja a Népszabadság. A nyomozás megállapításai szerint 2003-ban és 2004-ben tíz országból 2552 tonna fűszerpaprika érkezett Magyarországra.

Hét ember ellen javasolt vádemelést és büntetőjogi intézkedéseket is kezdeményez három cég ellen a Nemzeti Nyomozó Iroda a tavaly nyáron kirobbant paprikabotrány miatt. A nyomozás megállapításai szerint 2003-ban és 2004-ben tíz országból 2 és fél ezer tonna fűszerpaprika érkezett Magyarországra. Itthon évente átlagosan 7-8000 tonna fűszerpaprikát termelnek a gazdák - írja a Népszabadság.

A Kecskeméti Városi Ügyészség 2004. szeptember 27-én rendelte el a nyomozást az első paprikaügyben. Később egy másik eljárás keretében a BRFK is vizsgálódni kezdett. Végül a két párhuzamos nyomozást a Nemzeti Nyomozó Iroda (NNI) egyesítette, és saját hatáskörébe vonta. A gazdaságvédelmi főosztály a frissen befejezett nyomozás aktáit a napokban adja át vádemelési javaslattal a Bács-Kiskun és a Csongrád Megyei Főügyészségnek. 

A botrány kirobbanása után az NNI öt fűszerpaprika-feldolgozónál vizsgálódott, amelyek közül kettőről később kiderült: nem kevertek külföldi őrleményt a termékeibe. A másik három társaság esetében a rendőrség azt állapította meg, hogy termékeikbe külföldi, részben toxinszennyezett fűszerpaprikát tettek.