Nincs egyezség a taxik fix tarifájáról

Hiába találkozott szerdán szinte az összes érintett szervezet képviselője, továbbra sem tudtak közös nevezőre jutni a taxizás új szabályairól. A Gazdasági Versenyhivatal nem támogatja a fix tarifa bevezetését, sőt kilátásba helyezte, hogy Alkotmánybírósághoz fordul, ha mégis bevezetnék azt. A taxisok képviselői a fix tarifát elfogadnák, bár a tervezett összeggel és a házhoz rendelési díj bevezetésével nem mindenki ért egyet.

Találkozóra hívták szerdára a taxizás szabályainak változásában érintett összes felet a Fővárosi Önkormányzathoz. A fővárosnak ugyanis lehetősége nyílt fix tarifákat szabni a taxiknak, miután a parlament nagy többséggel elfogadta az erre vonatkozó törvényt. Az érintett felek álláspontjai azonban még mindig nem közeledtek egymáshoz. A Gazdasági Versenyhivatalhoz csatlakozott a Gazdasági és Közlekedési Minisztérium is, a két hivatal teljesen elutasítja a fix tarifa bevezetését. A Gazdasági Versenyhivatal azt is kilátásba helyezte, hogy abban az esetben, ha mégis megszületik az erre vonatkozó fővárosi rendelet, az Alkotmánybírósághoz fordul. Szerintük a piacnak kellene szabályozni a taxik tarifáit, nem az önkormányzatnak. A Fővárosi Önkormányzat Kereskedelmi és Turisztikai Bizottságának elnöke, Rusznák Imre (MSZP) ugyanakkor úgy látja, hogy az elmúlt 20 évben ez nem sikerült, ezért most a fővárosnak kell meghatároznia a tarifákat. 

A bizottság elnökének elképzelése szerint az előző évi benzinár átlaga lenne a fix kilométerdíj. További újításként vezetnék be, hogy kiállási díjat kellene fizetni, ha a taxi házhoz érkezik. Így szeretnék elősegíteni azt, hogy az emberek inkább az utcán, a drosztokon szálljanak be, ne telefonon rendeljenek autót. A fuvarozókat képviselő Horváth Pál szerint ezzel a lakosság szokásait akarják megváltoztatni, ugyanis manapság a telefonos rendelés a legjellemzőbb. Droszt sincs elég, valamint hiányoznak a tervezetből a taxisok létszámára és minőségi ellenőrzésére vonatkozó szabályok - mondta Horváth Pál, a Fuvarozók Országos Demokratikus Szövetségének elnöke. Horváth szerint a fix tarifa bevezetése elfogadható, de csak akkor, ha a taxizás egyéb feltételeit - például a drosztokat - is biztosítják. Emellett nem ért egyet az ár meghatározásával sem, szerinte így 60-70 százalékkal fognak emelkedni az árak, ez embereknek elmegy majd a kedve a taxizástól.

A főváros illetékes bizottságának MSZP-s elnöke, Rusznák Imre szerdán közölte: a rendeletet még áprilisban szeretné a Fővárosi Közgyűlés elé terjeszteni. A fővárosi frakciókkal zajlanak az egyeztetések, még egyik párt sem alakította ki álláspontját - mondta.