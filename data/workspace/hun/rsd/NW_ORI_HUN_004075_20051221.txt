Meghalt a bolondot játszó maffiafőnök

Meghalt a börtönben Vincente "The Chin" Gigante, a New York-i Genovese maffiacsalád feje. A 77 éves korában elhunyt maffiózó, 30 éven keresztül úgy kerülte el a felelősségre vonást, hogy őrültet játszott. Végül 1997-ben 12 éves börtönbüntetésre ítélték, de csak 2003-ban ismerte el - büntetésének csökkentéséért cserébe -, hogy annak idején, valójában csak játszotta a bolondot.

Hétfőn életét vesztette a Missouri állambeli Springfield börtönében Vincente "The Chin" Gigante, a New York-i Genovese maffiacsalád egykori feje. A 77 éves maffiózó 1997. óta volt rács mögött, de előtte közel 30 évig sikerrel kerülte el az igazságszolgáltatást úgy, hogy ártalmatlan őrültnek tetette magát. A New York Times által, az utolsó nagy, 20. századi maffiafőnöknek nevezett Gigante halálának pontos oka nem ismert, igaz évek óta szívproblémái voltak.

Az amerikai sajtóban keresztapa (Godfather) helyett, csak "furapapaként" (Oddfather) emlegetett Gigante a '80-as, '90-es években élte fénykorát, ekkor állt hatalma csúcsán, és ekkor folytatta a magát őrültnek tettető taktikáját is. Ekkoriban gyakori látvány volt, ahogy hiányos pizsamában, gumipapucsban, rongyos fürdőköpenyben, motyogva rója Greenwich Village utcáit. Csak akik közelről figyelték meg - például az FBI -, azok vették észre, hogy biztonságos távolságból tésztán hízott, termetes fiatalok követik, de a családnak sikerült fenntartani a látszatot, hogy Gigante skizofréniában és elmezavarban szenved.

Bátyja, aki katolikus pap volt, váltig állította például, hogy Giganténak csak 69-es az intelligencia-hányadosa és 1969 után, majdnem minden évben elmegyógyintézetbe utaltatta magát. Amikor anyját arról kérdezték, hogy Gigante valóban a Genovese-család főnöke-e, azt mondta: "Vincenzo? Ő csak a vécében főnök!" Az FBI szerint ugyanakkor, esti bolond sétái után, késő éjjel Gigante a barátnőjéhez ment, ahol átöltözött és tévét nézett és csak másnap folytatta az őrült játszmát. 

A maffiózót csak 1997-ben sikerült elítélni zsarolásért, gyilkosságra szőtt összeesküvésért és hasonló vádakért, de csak hat "éneklő" maffiózó vallomása és olyan, az FBI által készített hangszalagok segítségével, amelyeken teljesen normálisan beszélgetett. Ezek győzték meg az esküdteket arról, hogy beszámítható. Ellene vallott például Salvatore "Sammy, a Bika" Gravano, aki szerint, amikor találkozott vele, Gigante teljesen beszámítható volt. 

A bolondot játszó főnök, a per alatt azért még próbálkozott, például azzal a felkiáltással, hogy az "Úr az én védőügyvédem", nem működött együtt védőivel, és csak tágra nyílt szemmel, motyogva bámult a tárgyalóteremben, miközben olyanok, mint Pete Chiodo vallomást tettek. (Egy kövér maffiózóról van szó, akinek számtalan alkalommal a hája mentette meg életét, mert amikor rálőttek, nem ment át rajta a golyó) . 

Már a börtönben volt, amikor 2003-ban végül elismerte, hogy csak játszotta a bolondot annak idején, cserébe azért, hogy csökkentsék büntetését. Börtönőrei szerint a rácsok mögött normálisan viselkedett, cellájában árnyékbokszolt, és maga vetette az ágyát.