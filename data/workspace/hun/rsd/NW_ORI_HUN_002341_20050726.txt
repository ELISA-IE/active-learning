Olcsó hitelt adnak zöldberuházásoknak

Környezetvédelmi beruházások kamattámogatását pályáztatja meg a Környezetvédelmi Minisztérium. A támogatás segítségével több tízmilliárd forint áramolhat a hazai környezetiparba az elkövetkezendő két évben. 

A Sikeres Magyarországért hitelprogram keretében környezetvédelmi célú beruházások kamattámogatását szolgáló pályázatot hirdetett meg a Környezetvédelmi és Vízügyi Minisztérium és a Magyar Fejlesztési Bank (MFB) Rt. A folyamatosan szigorodó környezetvédelmi előírások miatt 2015-ig mintegy kétezer milliárd forint zöld fejlesztésnek kell megvalósulnia hazánkban. A beruházások minél gördülékenyebb lebonyolításához szeretne segítséget nyújtani a Sikeres Magyarországért hitelprogram és a most meghirdetett kamattámogatás. A környezetvédelmi tárca által finanszírozott vissza nem térítendő kamattámogatást kis- és középvállalkozások kaphatják meg levegőtisztaság-védelmi, vízminőség-védelmi, zajvédelmi, hulladékgazdálkodással összefüggő és a megújuló energiaforrások felhasználását elősegítő beruházásaikhoz. 

A vállalkozások igen kedvezményesen, 3-3,5 százalékos kamattal juthatnak forráshoz. A kamattámogatás 2007 végéig ítélhető meg. A pályázatokat augusztus közepétől lehet benyújtani a minisztériumhoz legkésőbb idén november tizenötödikéig. Pályázónként legfeljebb három pályázatot lehet beadni, és ezek együttes támogatási igénye nem haladhatja meg a 240 millió forintot. 

További feltétel, hogy pályázatot csak a MFB vagy a programban részt vevő kereskedelmi bank által elbírált és elfogadott Sikeres Magyarországért hiteligénylés csatolásával lehet benyújtani. A pályázati adatlap és a részletes tudnivalók augusztus közepétől tölthetők le a tárca és a Magyar Fejlesztési Bank honlapjáról. 