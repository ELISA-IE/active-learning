Autókat gyújtogatnak Rómában

Egy ismeretlen banda tagjai két hónap alatt 74 autót és 104 motort gyújtottak fel Róma utcáin. Nem tudni, hogy miért gyújtogatnak, a rendőrség szerint pusztán provokációból, a rombolás kedvéért.

Hajtóvadászatot indított a római rendőrség egy mopedes banda ellen, akik nyár eleje óta gyújtogatnak az olasz fővárosban. A tagok benzinnel leöntik az utcán parkoló autókat és motorokat, majd mopedeken elmenekülnek. Már 74 autó és 104 motor vált áldozatukká. Egyszer az általuk okozott tűz egy lakóház homlokzatára is átterjedt. A csoport a rendőrség szerint pusztán a rombolás kedvéért garázdálkodik. Semmilyen logikát nem találtak abban, hogy éppen hol és kinek a járművét gyújtják fel. "Úgy tűnik, hogy egyszerűen provokálni akarnak bennünket" - mondta a rendőrség illetékese. A bandát már helikopterrel is keresik, de egyelőre nem sikerült senkit sem elfogni közülük. 