Három napig feküdt egy halott az ambulancián

Az ambulancián felejtettek egy halottat a János kórházban, amit csak azután fedeztek fel, hogy a hozzátartozók hiába keresték a hullaházban. Az ügy kivizsgálása pénteken zárul, a felelősöket várhatóan akkor nevezik meg.

Várhatóan pénteken zárul le az a vizsgálat, amely az ambulancián felejtett halott ügyében indított a Szent János Kórház vezetése. Egy 42 éves férfiról a halála megállapítása után egyszerűen megfeledkeztek, és nem szállították el a hullaház hűtőjébe. A holttesttel csak három nap után kezdtek el foglalkozni, miután a hozzátartozók hiába keresték a kórház halottasházában.

A kórház vezetése a vizsgálat lezárásáig nem kívánt nyilatkozni az [origo]-nak, az azonban már kiderült, hogy az ügyeletes orvost nem terheli felelősség, mivel az ő feladata a beteg életének megmentése, utána, ha ez sikertelen, akkor az adminisztrálást követően a beteghordók és a kórboncnokok dolga a holttest megfelelő szállítása. 

A Népszava úgy tudja, hogy a szerencsétlenül járt férfit a Kútvölgyi úti kórház pszichiátriai osztályáról szállították át április végén a János kórházba, miután kiugrott az ablakon. A 42 éves betegen a felvétele után CT-vizsgálatot akartak végezni, ám közben állapota rohamosan romlott, életét a gyors orvosi beavatkozás sem tudta megmenteni.