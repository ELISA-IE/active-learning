Egyre jobban utálják a zsidókat Nagy-Britanniában

Tavaly minden eddiginél több támadás érte a brit zsidókat, számos esetben súlyos sérüléseket szenvedtek a sértettek. Az antiszemita támadások növekedését azzal indokolják, hogy egyre jobban gyűlölik az emberek a közel-keleti országok - köztük Izrael - népét.

A Londonban és Manchesterben élő zsidókat tavaly több mint 500 esetben érte támadás. Ezzel az antiszemitizmus az elmúlt húsz évben nem látott méreteket öltött Nagy-Britanniában - írta az Independent.

A zsidó gyerekeket leggyakrabban az iskolából hazafelé menet, a felnőtteket pedig a zsinagógából kijövet támadták meg. Southamptonban például egy antiszemita csoport - a vezetőjük szélsőjobbos könyveket gyűjtött - úgy megvert egy tinédzsert, hogy a gyereknek három helyen eltört az állkapcsa. Egy másik esetben egy nőt vertek meg saját szomszédai.

2004-ben összesen 532 antiszemita támadást regisztráltak, ebből 83 esetben fizikailag bántalmazták a sértettet. Ez 42 százalékos növekedést jelent a korábbi évhez képest. A sértettek döntő többségénél a külsejük alapján meg lehetett mondani, hogy ők zsidók - írta a lap. Az elmúlt öt évben most először fordult elő az is, hogy zsinagógákat és zsidó temetőket rongáltak meg Nagy-Britanniában. Egy zsidó szervezet szerint a támadások időpontja egyértelműen köthető volt egy-egy közel-keleti eseményhez. "A palesztinokkal szimpatizáló britek például úgy fejezték ki ellenérzésüket Izraellel szemben, hogy megtámadták a brit zsidókat" - állította a szervezet egyik képviselője.

A Hamász vezetőjének márciusi meggyilkolását követően például minden idők második legtöbb támadását regisztrálták Nagy-Britanniában. A Hamász-vezető halálát követő 48 órában 54 támadás történt zsidók ellen, ezek egy része nem fizikai bántalmazás, hanem például telefonos gyalázkodás volt.

Az 532 esetből 124 esetben anti-cionista motivációjú támadásról, míg 84 esetben egyértelműen neo-náci támadásról volt szó - állította az Independent.

Az elmúlt napokban már a brit parlament is foglalkozott a zsdók elleni támadásokkal, különösen, miután egy zsidó képviselőt is megtámadtak. Az egyik képviselő azt javasolta, hogy emeljék meg a rasszista támadások esetében a maximális büntetési tételt.