A CIA szerint Castrón eluralkodik a Parkinson-kór

Amerikai kormányzati hivatalnokok szerint Fidel Castro kubai elnök Parkinson-kórban szenved - írja a Guardian. Castro 1959 óta irányítja Kubát. Számtalanszor tartották már gyógyíthatatlan betegnek, eddig azonban mindig kiderült: jó egészségnek örvend.

Fidel Castro kubai vezetőnél 1998-ban Parkinson-kórt diagnosztizáltak, és a legrégebb óta hivatalban lévő politikai vezető állapota romlik - írja a Guardian CIA hivatalnokok beszámolójára hivatkozva. A Reuters által idézett illetékesek szeirnt "egyre több erre utaló külső jel van".

A CIA gyanúját Castro elhatalmasodó betegségéről több dolog is alátámasztja. Egyrészt Castro tavaly egy nyilvános, élő tévéadásban közvetített eseményen elesett, és eltörte az egyik karját. Igaz, beszédét így is megtartotta. Az amerikai hírszerzők szerint azonban máskor is előfordlt, hogy nyilvános szereplések alkalmával elaludt vagy elájult.

A 79 éves kubai vezető 46 éve van hatalmon a 11 milliós karibi szigeten. Számtalanszor felmerült már a gyanú, hogy Castro valamilyen súlyos betegségben szenved, vagy meghalt, de ezekről a pletykákról előbb-utóbb mindig kiderült, hogy a Miamiban élő kubai emigráns közösség terjeszti őket.