Ujjlenyomattal fizethetnek a németek

Egy német szupermarket egészen új lehetőséget ajánl vásárlóinak: ha akarnak, ezután már a bankkártyájukkal sem kell bíbelődniük, ujjlenyomatukkal intézhetik a fizetést. A találmány novemberi bevezetése óta 100 vásárló használja az ujját a pénztárcája helyett.

Egy dél-nyugati német városban egy áruházlánc vezetői úgy döntöttek, hogy még a bankkártyánál is egyszerűbb megoldást kínálnak vendégeiknek, mégpedig az ujjlenyomat-szkennelőt. A regisztrációnál ujjlenyomatot vesznek a vásárlótól, aki ezután megadja bankszámlaszámát, és ezzel kész is. Eddig 100 ember élt ezzel a lehetőséggel. Az áruházlánc vezetői olyannyira sikeresnek találták az új eszközt, hogy azt tervezik, más városokban található boltjaikban is bevezetik. 

Az AP által megkérdezett ujjal fizetők mind nagyon elégedettek a szolgáltatással. "Csak odanyomod az ujjad, és mehetsz is"; "Nem baj, ha otthon hagyom a tárcámat, ezután az ujjammal is fizethetek" - mondták a megkérdezett a vásárlók. 

Bár az áruházlánc vezetői állítják, az ujjlenyomat-mintákat olyan biztonsági rendszerrel védik, hogy ahhoz senki nem tud hozzáférni, fogyasztóvédelmi csoportok szerint egyáltalán nem kockázatmentes ez az új fizetési forma.