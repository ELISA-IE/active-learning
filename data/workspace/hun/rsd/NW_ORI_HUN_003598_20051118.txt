Csúszik a privatizáció lezárása

A jelek szerint a következő kormányra marad a privatizáció lezárásáról vagy folytatásáról, illetve a privatizációs szervezet sorsáról szóló döntés. A kisebbik koalíciós párt ugyanis nem támogatja, hogy a kormány az ÁPV Rt. megszüntetéséről törvényt nyújtson be a parlamentnek.

Bár a kormány jogalkotási programjában decemberi benyújtási határidővel szerepel, hogy az állami vagyonról szóló törvényjavaslatot terjeszt az Országgyűlés elé, ez a lépés valószínűleg elmarad koalíciós egyet nem értés miatt.

A korábbi tervek szerint ez a jogszabály az állami vagyongazdálkodás szabályainak és szervezetrendszerének egységesítését rögzítette volna. A tervezet előkészítéséről szóló munka hetek óta folyik, először csak országgyűlési határozatban gondolkodtak, végül mégis pár soros törvényben rögzítették volna a célokat, ám mindkét formát elutasította az SZDSZ - tudta meg a Világgazdaság.

Az első formula, az országgyűlési határozati javaslat annyit mondott volna, hogy 2006. december 31-ig le kell zárni a privatizációt, megszűnne a KVI és az ÁPV Rt., a kincstár "vagyonőrként" klasszikus feladatokat látna el, és létrejönne az a nemzeti vagy magyar holding, amely az üzleti célú vagyont kezelné a "fejlesztés" jelszava mellett. A határozati javaslat kimondta volna, hogy ehhez milyen törvényeket kell majd módosítani.

A kisebbik koalíciós partner ezt elutasította, ahogy végül a napokban azt is, hogy egy pár soros törvényben rögzítsék a két szervezet megszűnését, a privatizáció lezárultát. Így a kormány ilyen tárgyú törvényt nem nyújt be - mondták a lapnak kormányzati tisztségviselők.

Az SZDSZ továbbra is kitart a privatizáció folytatása mellett, a 2006-os választásra készülő programjukban ezt rögzítik is, azzal, hogy a magánosításból befolyt összegeket az államadóság csökkentésére fordítanák. Gyurcsány Ferenc miniszterelnök és az MSZP viszont a privatizáció lezárását szorgalmazná.