Helyreigazítás a HM mosodatendere ügyében

 

A Honvédelmi Minisztérium az alábbi sajtó-helyreigazítás közzétételét kérte

2005. április 28-án híreink között "Leisztinger cége moshat a HM-nek" címmel megjelent írásunkban valótlanul állítottuk, hogy tavaly májusban úgy nyerhetett a Centrál Mosodák Rt. a Honvédelmi Minisztériumnál mosodai szolgáltatásokra kiírt pályázaton, hogy volt olcsóbb ajánlat, mint az övé.

Tartalmát megváltoztatva, helytelenül idéztük a Honvédelmi Minisztérium válaszát, amikor azt írtuk: "Bár kapott lehetőséget a hiánypótlásra a vállalkozás, ennek azonban nem tett teljes körűen eleget - írta Bese Ferenc."

A valós tények ezzel szemben a következők:

A tavaly tavasszal kiírt pályázaton - melyen a két induló a Centrál Mosodák Rt. és a Magyar Egészségügyi Mosodák Kft. volt - a döntést meghatározó értékelési szempont, a legalacsonyabb összegű ellenszolgáltatás alapján a legelőnyösebb ajánlatot a Centrál Mosodák Rt. tette, vagyis az ő ajánlatuk volt az olcsóbb.

A helytelenül idézett mondat valójában így szólt: "A Hivatal a fenti ajánlattevő részére hiánypótlásra adott lehetőséget, a "Hófehér" Kft. azonban a hiánypótlásnak nem kívánt teljes körűen eleget tenni."

A fenti mondatból egyértelműen kiderül, hogy a Hófehér Kft. saját elhatározásából nem tett eleget a hiánypótlásra vonatkozó kérésnek, így végül teljes joggal minősítették érvénytelennek a pályázatot.

A tévedés miatt az érintettek és olvasóink elnézését kérjük.