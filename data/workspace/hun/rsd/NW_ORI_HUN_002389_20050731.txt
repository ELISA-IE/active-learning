Meghalt az euró első bankára

Holtan találták otthonában Wim Duisenberget, az Európai Központi Bank első elnökét. Ő állt a bank élén, amikor 2002-ben Európa tizenkét országában bevezették az eurót.

Holtan találták dél-kelet-franciaországi házában Wim Duisenberget, az Európai Központi Bank volt elnökét. A holland bankár hetvenéves volt. Holttestét saját villájának úszómedencéjében találták meg, halálát szívelégtelenség okozta.

Duisenberg 1998-tól 2003-ig elsőként vezette az Európai Központi Bankot, amely a közös uniós pénzt, az eurót hivatott felügyelni. Ő állt a bank élén akkor is, amikor 2002-ben Európa tizenkét országában az euró tényleges fizetőeszközzé vált. Korábban holland pénzügyminiszterként is tevékenykedett, és dolgozott a Nemzetközi Valutaalapnál is. Kiváló golfjátékos és igazi életművész hírében állt. Ismert volt makacssága, amivel nem engedte hogy a politikusok beleszóljanak az általa vezetett bankkal kapcsolatos döntéseibe. Elsősorban kamatcsökkentést követeltek hiába tőle.