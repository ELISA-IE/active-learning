Felvásárolja a Fotex a Domust

A Fotex Vagyonkezelő Rt. nyilvános vételi ajánlatot nyújtott be a Domus Rt. törzsrészvényeire a részvénytársaság igazgatóságának. Amennyiben a Fotex 90 százalék feletti részesedést szerez, kiszorítás, majd tőzsdei kivezetés következhet.

A Fotex Vagyonkezelő Rt. nyilvános vételi ajánlatot nyújtott be a Domus Kereskedelmi Rt. törzsrészvényeire, amit benyújtottak a Pénzügyi Szervezetek Állami Felügyelete (PSZÁF) részére is. Az ajánlati ár részvényenként 1600 forint. Az illikvid papírokra 1301 forinton született utoljára üzlet, a történelmi maximum értéket 1350 forint jelenti. 

Az ajánlattevő Fotex Csoport közvetve és közvetlenül összesen 56,61 százalékos szavazati joggal rendelkezik a felvásárolni kívánt társaságban. Amennyiben a Fotex 90 százalék feletti részesedést szerez, kiszorítás, majd tőzsdei kivezetés következhet. 

A Fotex menedzsment stratégiája, az elmúlt években a csoport szerkezetének átalakítására épült, a meghatározó üzletággá az ingatlan-hasznosítás (a portfolió vagyonkezelése, üzlethelyiségek bérbeadása) vált. A Domus 2,9 milliárd forintos árbevétel mellett, 206 millió forintos veszteséggel zárta 2005 első félévét. A társaság mérlegében 1,7 milliárd forintos ingatlan-állomány szerepel könyv szerinti értéken, a társaság piaci kapitalizációja 2,61 milliárd forint a vételi ajánlatban szereplő árfolyamon. A Domus tulajdonát képező áruház és raktár ingatlanok kezelési és üzemeltetési feladatai, mint profilidegen tevékenységek, februárban külön társaságba kerültek, miközben a fennmaradó társaság tisztán kereskedelmi és a kereskedelemhez szorosan kapcsolódó tevékenységeket lát el.