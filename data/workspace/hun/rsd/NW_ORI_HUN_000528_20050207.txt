Pénzükért is megölhették a horgosi családot

A szerb rendőrség a rablógyilkosság, a magyar nyomozók a bérgyilkosság lehetőségét vizsgálják a horgosi családirtás ügyében - állítja a Blikk. A lap szerint a család jelentős pénzt és egyéb értéket tartott otthon, ezért is megölhették őket. 

A szerb rendőrség a rablógyilkosság lehetőségét vizsgálja, a magyar nyomozók a bérgyilkosság-elméletet igyekeznek alátámasztani a horgosi Sz. család lemészárlásának ügyében - állítja a Blikk. 

A lap - egy szabadkai forrásra hivatkozva - azt írja, hogy a szerb rendőrség főképp a család gyümölcskereskedelmi ügyeiben vizsgálódik, illetve hogy az egész országban tudták: a horgosi család meglehetősen tehetős, és vagyonukat bank helyett inkább otthon tartják - készpénzben, arany-ékszerben. Az biztos, hogy a gyilkosok felforgatták a házat, ám azt nem tudni, mit vittek magukkal. 

A Blikk szerint az Sz. családot kiirtók - ha mégis bérgyilkosok voltak - körülbelül 7,5 millió forintot kaphattak ezért. Egy ember megöléséért ugyanis - egy belgrádi kriminológus szerint - 5 ezer eurót (1,25 millió forint) kérnek el a profik, Horgoson pedig az Sz. család mind a hat tagjával végeztek.

Az Sz. családot február 1-én, kedden találták holtan horgosi otthonukban. A rendőrség feltételezése szerint a gyilkosok január 26-án végezhettek a két nagyszülővel, a két szülővel és a két gyerekkel. 