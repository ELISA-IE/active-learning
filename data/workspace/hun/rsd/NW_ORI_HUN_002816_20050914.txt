NHH vizsgálat a T-Mobile Rt.-nél

A Nemzeti Hírközlési Hatóság felügyeleti vizsgálatot indít a T-Mobile Magyarország Rt.-nél. A hatóság szerint a társaság nem megfelelően érvényesíti nagykereskedelmi összekapcsolási áraiban a NHH júliusi határozatában megállapított átlagárat.

A júliusi határozat szerint a három magyarországi mobiltelefon szolgáltatónak csökkentenie kellett a hálózatába érkező hívások végződtetési díját. A Nemzeti Hírközlési Hatóság Tanácsa - a korábbi szabályozástól eltérően - átlagdíjakat állapított meg, ez a megoldás nagyobb rugalmasságot biztosít a szolgáltatók számára, mint a korábbi gyakorlat, amikor a csúcs és csúcsidőn kívüli díj külön-külön volt szabályozva.

A szolgáltatók saját döntésük alapján alakíthatják ki a csúcsidejű és azon kívüli időszakban érvényes végződtetési díjat, de ez nem járhat azzal, hogy egy szolgáltató összességében nagyobb bevételre tegyen szert, mint amennyit az átlagdíjjal szerezhetne.

Amennyiben a felügyeleti vizsgálat során beigazolódik, hogy egy szolgáltató eltér a határozatban foglalt átlagártól, akkor az NHH élni fog az elektronikus hírközlési törvény szerinti szankcionálási jogával, amely szerint akár az adott szolgáltató éves árbevételének 0,5 százalékára rúgó bírságot is kivethet.