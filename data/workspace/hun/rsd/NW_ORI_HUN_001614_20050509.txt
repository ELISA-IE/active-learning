Hétfőn fizetik a gyorssegélyt Mádon

Több mint kétszáz elöntött épület tulajdonosa kapja meg hétfőn a Belügyminisztérium által a az árvíz sújtotta Mádnak átutalt 35 millió forintból a gyorssegélyt. Az önkormányzat összesen ötmillió forintot oszt szét - írja a Népszabadság. 

A károk összesítése hétfőre fejeződik be Mádon, a kárfelmérő bizottságok vasárnap keresték fel az utolsó bejelentett károsodott épületeket - írja a Népszabadság. A múlt szerdán a településre zúdult özönvízszerű eső és az azt követő árvíz több mint kétszáz ingatlanban okozott kárt. 

A hét végén folytatták az iszap és a törmelék eltakarítását, de a falu teljes megtisztításához még több napra lesz szükség a polgármester szerint. A lapnak nyilatkozó Galambosi Imre közölte, nagyon hatékony segítséget jelentettek a fővárosból érkezett úttisztító és épületszárító berendezések. A mádi ivóvízről szombaton jelentette be a tisztiorvosi szolgálat, hogy tiszta és fogyasztható. 

Az elöntött házakból kiköltöztetett lakók közül a hét végén még húszan az önkormányzat által biztosított épületben tartózkodtak, mivel otthonaikat nem sikerült lakhatóvá tenni. A károsultaknak kifizetendő szociális támogatásról vasárnap döntött a helyi önkormányzat pénzügyi bizottsága. A Belügyminisztériumtól kapott 35 millió forintos gyorssegélyből ötmilliót fordítanak erre a célra. Az érintett lakókat, a kár mértékét tekintve, két csoportba osztották. A pénzt hétfőn fizetik ki - derül ki a Népszabadság írásából.