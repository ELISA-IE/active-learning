Hamis képek is szerepelhettek a Munkácsy-kiállításon

Hamis képek is szerepelhettek a közelmúltban zárult Munkácsy-kiállításon. Az eddigi legtöbb látogatót vonzó magyarországi időszaki tárlat melléfogásait egy művészettörténész annak tulajdonítja, hogy a sietős szervezés a szakmaiság rovására ment - írja a Népszabadság.

Hamis képek is a falra kerülhettek a Nemzeti Galéria közelmúltban zárult Munkácsy-kiállításán. Molnos Péter művészettörténész az Enigma művészetelméleti folyóirat legutóbbi számában, "Essünk neki Munkácsynak!" című tanulmányában hozzávetőleg féltucatnyi kiállított festmény esetében állítja, hogy eredetük kétes, vagy hogy nem is Munkácsy festette őket. 

Boros Judit művészettörténész, a tárlat egyik rendezője elmondta, hogy a kiállítás anyagának egy részét maga is akkor látta először, amikor a műtárgyak megérkeztek. Bizonyos művek alapos beazonosítása gyakorta sok időbe kerül, és előfordulhat, hogy a leggondosabb szűrőn is átcsúszik egy-egy bizonytalanabb eredetű darab, sőt még az is elképzelhető, hogy akár hamis is.

Boros Judit szerint azonban összekeveredni látszik a tárlat hivatalos katalógusának és az egyidejűleg kiadott albumnak a tartalma. Utalt rá, hogy a Munkácsy-képek egy részén rajta van a tanítványok keze nyoma, a mester szignója azonban hitelesíti e festményeket, esetleges kvalitásbeli hiányosságaik ellenére.