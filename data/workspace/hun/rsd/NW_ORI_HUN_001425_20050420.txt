Irak a világ legveszélyesebb országa

Még veszélyesebbé vált a világ egy amerikai biztosítótársaság kutatása szerint, amely a terrorfenyegetettséget vizsgálta. Főleg Nyugat-Európában nőtt a terrorveszély, valamint azokban az országokban, amelyek nagyobb erőkkel részt vettek az iraki béketeremtésben. A világ legveszélyesebb országa Irak, Magyarországon pedig elhanyagolható a kockázat.

Veszélyesebbé vált a világ a terroristák aktiválódása miatt az előző évekhez képest is - állapította meg a terrorkockázati térképet készítő amerikai biztosítótársaság, az AON, amely ebben az évben 31 államot sorolt át a magasabb kockázati szintbe. A veszélyesebbnek minősített országok közül szinte minden második nyugat-európai: Hollandia, Németország, Belgium és Dánia például az iszlám szélsőségesek aktivizálódása miatt vált fenyegetettebbé. Nagy-Britanniát a májusi választás miatt minősítették veszélyesebb helynek, mivel szélsőséges iszlám csoportok támadásokkal próbálhatják befolyásolni azt.  

Nőtt a terrorveszély azokban az országokban is, amelyek részt vettek az amerikaiak által vezetett iraki békefenntartásban. A tanulmány Ausztráliát, Lengyelországot és Észtországot emelte ki ezek közül. Magyarország decemberig 300 fős iraki kontingenssel segítette a szövetségeseket, azonban ennek ellenére is a legkisebb kockázatú országok közé tartozik, ahol semelyik típusú terrorfenyegetettség nem mérhető.

Érdekes, hogy a kockázati térképen számos nyugati nagyvárost soroltak a magas kockázatú helyek közé: többek között Párizs, London, Róma, Berlin, Amszterdam, Brüsszel, Athén, valamint az összes észak-amerikai metropolisz is ebben a kategóriába található.

A legveszélyesebb hely a Földön egyértelműen Irak, ahol 2004 februárja és 2005 februárja között 2922 terrorcselekményt követtek el, Izraelben pedig 1242-t. Irakhoz hasonlóan a legsúlyosabb kockázati tényezőkkel bíró országok közé sorolta a felmérés Afganisztánt, Szomáliát, Szaúd-Arábiát, a palesztin területeket, Pakisztánt, Kolumbiát, Nepált és India bizonyos tartományait.