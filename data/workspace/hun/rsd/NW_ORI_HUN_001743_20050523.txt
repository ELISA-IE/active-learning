Kirúgták a főállatorvost

Menesztette az agrárminiszter az országos főállatorvost. A hivatalos indoklás szerint erre azért került sor, mert a miniszter elégedetlen az állategészségügy helyzetével és irányításával. Egy hónappal ezelőtt azonban kiderült az is, hogy Bálint Tibor leállíttatott egy hatósági ellenőrzést a Herz Rt.-nél, ahol igazgatósági tag.

Az agrártárca irányítója meneszti Bálint Tibor országos főállatorvost. Gráf József az MTI-nek hétfőn elmondta, hogy a múlt hét végén hozta meg a döntést, mert elégedetlen az állategészségügy helyzetével és irányításával. A felmentésben a miniszter szerint nem befolyásolta, hogy Lengyel Zoltán fideszes képviselő bírálta a főállatorvost, mert állítása szerint leállíttatott egy ellenőrzést a Pick Rt.-nél, még akkor, amikor a húsipari cég a Herz Rt. többségi tulajdonosa volt, ahol a főállatorvos igazgatósági tag.

Bálint korábban az [origo]-nak tagadta, hogy lett volna általa leállíttatott ellenőrzés a Pick Rt.-nél, azt azonban elismerte, hogy a Herznél történt ilyen. Akkor elmondta azt is, hogy szerinte nem összeférhetetlen az, hogy egyszerre főállatorvos és a Herz egyik igazgatója.

Hozzátette akkor azt is, hogy semmi köze sincs ahhoz a Herznél betöltött igazgatósági tagságának, hogy éppen ennél a cégnél kezdtek munkatársai ellenőrzésekbe április 6-án, akiket visszarendelt. A hivatal emberei ugyanis megbízólevél nélkül, a tudtán kívül vonultak ki, így illegálisan tevékenykedtek, ezért kellett akkor abbahagyniuk a vizsgálódásokat - mondta áprilisban az [origo] kérdésére Bálint Tibor.