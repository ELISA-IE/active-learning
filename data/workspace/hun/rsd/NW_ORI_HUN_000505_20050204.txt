Pontosítják a Fészekrakó programot

A Magyar Bankszövetség jelzésére a Pénzügyminisztérium hamarosan a kormány elé terjeszti a Fészekrakó program pontosítását - értesült a Napi Gazdaság. A hitelkérelem befogadáskor majd a telekár nélkül, hitelnyújtáskor viszont a telekárral növelt vételárat kell figyelembe venni.

A kormányrendelet úgy fogalmaz, hogy új lakás építése vagy vásárlása esetén annak a telekár nélkül számított, általános forgalmi adót tartalmazó építési költsége vagy vételára nem haladhatja meg Budapesten és a megyei jogú városokban a 15 millió, vidéken pedig a 8 millió forintot.

Egyes pénzintézetek ez alapján úgy értelmezték a jogszabályt, hogy a vételár telekrészére nem vehető igénybe a konstrukció. Miután egy-egy új lakás esetén - még társasházaknál is - a lakás vételárában a telekár akár 20-30 százalék is lehet, egy 15 millió forintos lakás esetében az ügyfélnek a 10 százalékos, azaz 1,5 millió forintos önrész helyett akár 3-4,5 millió forinttal kellene rendelkeznie, vagyis lényegében ugyanott tartana, mintha bármelyik bank standard lakáshitel-módozatával élne.

A módosítás értelmében a jogszabály egyértelműsíti majd, hogy a hitelkérelem befogadásakor a telekár nélküli, az önrész és a hitelösszeg kiszámításakor viszont a telekárral növelt vételárat kell figyelembe venni - írja a Napi Gazdaság.