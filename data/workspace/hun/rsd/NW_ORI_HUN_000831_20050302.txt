Igent mondott az MSZP rádióbeszámolóra

A mostani parlamenti ciklusban először fordult elő, hogy az MSZP elfogadta a Magyar Rádió kuratóriumának beszámolóját, jóllehet a 2003 és 2004 tavasza közötti időszakot áttekintő beszámoló szerint erősödött a hír- és a krónikaműsorok jobboldali elfogultsága - írja a Népszabadság. 

A jelenlegi kormánypárti többség eddig még egyszer sem fogadta el a Magyar Rádió kuratóriumának beszámolóját, az MSZP-s politikusok pedig gyakran alkalommal bírálták Kondor Katalin rádióelnököt. Hétfőn azonban a kulturális bizottság MSZP-s tagjai - az ellenzékkel együtt - rábólintottak a kuratórium 2003 és 2004 tavasza közötti időszakot áttekintő beszámolójára - írja a Népszabadság.

A lap szerint beszámolóból kiderül, hogy a kuratórium kormánypárti tagjai szerint a jelzett időszakban romlott a hír- és a krónikaműsorok tárgyilagossága, erősödött bennük a jobboldali elfogultság, illetve szakmai normákat és törvényeket is sértenek a jobboldali politikai rendezvényekre mozgósító "programajánlók, közérdekű közlemények", továbbá a gyűlöletkeltő megnyilvánulások. Ez - a kormánypárti kurátorok szerint - a hallgatottsági adatok csökkenésében is szerepet játszik. 

Pető Iván, a kulturális bizottság SZDSZ-es elnöke ugyanakkor a beszámoló elutasítását szeretné. Az elnök a bizottság döntéséről értesítette a házelnököt, de egyúttal benyújtott egy ezzel ellentétes szándékú módosító indítványt is, amelyben a beszámoló leszavazását kezdeményezte. Pető szerint elfogadhatatlan, hogy a rádió elnöke, aki közszereplésein nemcsak magát, hanem az intézményt is képviseli, meghatározott politikai törekvések mellett vállaljon szerepet.

Egy a lapnak név nélkül nyilatkozó szocialista politikus elképzelhetőnek tartotta, hogy elfogadják Pető módosító indítványát, de azt nem tudta meg magyarázni, hogy az MSZP miért fogadta el a beszámolót. Szerinte csak a kuratórium beszámolójára nem pedig a rádió működésére mondanak igent. A Magyar Televízió ugyanezen időszakra vonatkozó beszámolóját ugyanakkor a Fidesz nem fogadja el. Az indokok között politikai elfogultság és gazdálkodási válság szerepel, illetve az, hogy a tévékuratórium elnökségének nincs fideszes tagja - írja a Népszabadság.