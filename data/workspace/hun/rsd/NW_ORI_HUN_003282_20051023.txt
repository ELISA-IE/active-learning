Orbán a Műegyetemnél, Gyurcsány az Operaházban beszél

Már szombaton, az 1956-os forradalom negyvenkilencedik évfordulójának előestéjén megkezdődtek a megemlékezések. Vasárnap reggel felvonták a nemzeti lobogót a Kossuth téren, a Vértanúk terén Nagy Imrére emlékeztek. Ma délután Orbán Viktor a Műegyetemen, Gyurcsány Ferenc az Operaházban mond beszédet. Tegnap megpróbálták kifütyülni Bozóki András kulturális minisztert és a miniszterelnököt is.

Vasárnap reggel katonai tiszteletadással, a Himnusz hangjaira felvonták a nemzeti lobogót az Országház előtt, a Kossuth téren, az 1956-os forradalom negyvenkilencedik, illetve a Magyar Köztársaság kikiáltásának tizenhatodik évfordulóján. 

Az ünnepségen részt vett Sólyom László köztársasági elnök, Gyurcsány Ferenc miniszterelnök, Szili Katalin, az Országgyűlés elnöke, Holló András, az Alkotmánybíróság elnöke és Lomnici Zoltán, a Legfelsőbb Bíróság elnöke. A legfőbb közjogi méltóságok ezt követően a Vértanúk terére, Nagy Imre kivégzett miniszterelnök szobrához mentek, hogy főhajtással, koszorúkkal és virágokkal emlékezzenek a forradalom hőseire és mártírjaira. 

Nagy Imre szobránál megjelentek országgyűlési és önkormányzati képviselők, valamint egykori bajtársak, rokonok és barátok is. Ott volt Kuncze Gábor, az SZDSZ elnöke, Polt Péter legfőbb ügyész és Kovács Árpád, az Állami Számvevőszék elnöke is.

MSZP, Fidesz

Molnár Gyula, az MSZP budapesti elnökének beszédét a Vértanúk terén egy bekiabáló zavarta meg. Egy középkorú férfi ugyanis többek között azt kiabálta: "spion vagy". Molnár arról beszélt, hogy az 1956-os forradalom "a legfontosabb dolog, ami összeköt minket, éljünk a határokon belül vagy a határokon kívül. Mindenegyes magyar újszülött, minden egyes magyar polgár, aki világra jön, megkapja ezt a fájdalmas, ám nagyon boldog örökséget, 1956 örökségét" - fogalmazott a politikus. Az MSZP megemlékezésén Hiller István pártelnök is részt vett.

"Kölcsönös gyanakvás és félelem árnyékolja be ünnepünket, hiányzik a bizalom, az összefogás és az egyetértés" - mondta Pokorni Zoltán, a Fidesz alelnöke a Széna téren. Szerinte hiányzik 1956. lényege,  a mindent elsöprő nemzeti egyetértés, az "aki magyar velünk tart élménye". Pokorni feltette a kérdést, vajon hogyan lehet megmenteni a nemzeti ünnep becsületét a Kádár-rendszer iránti nosztalgiával szemben, amely közrejátszik abban, hogy Kelet-Közép-Európában és a Balkánon, Bulgáriát kivéve már csak nálunk van hatalmon "a kommunista utódpárt, a forradalmat vérbefojtó párt jogi és gazdasági örököse".

SZDSZ, MDF

Kuncze Gábor, az SZDSZ elnöke a 301-es parcellánál a rákoskeresztúri köztemetőben arról beszélt a forradalomról. "Az SZDSZ mély meggyőződéssel vallja 1956 örökségét, politikai eszméit, programját, üzenetét, s legfőképpen vállalja azt, hogy egy ország polgárai számára nincs fontosabb, mint a szabadság kivívása és megőrzése" - mondta.

A megemlékezésen körülbelül félszázan jelentek meg. A rendőri biztosítás mellett zajló ünnepségen nem történt rendbontás, csupán Kuncze Gábor beszédét követően hangozott el egy sípszó, amelyet halk bekiabálás követett: "ez nem volt valami meggyőző". A zsinóros mentét, kokárdát, nemeztarsolyt viselő, bekiabáló fiatalember a távirati irodának tagadta, hogy valamilyen szervezethez tartozna.

Dávid Ibolya, az MDF elnöke Mátészalkán mondott ünnepi beszédet. A pártelnök abban bízik, hogy jövőre az ötvenedik évforduló lezárja a különállás korszakát. Kifejtette: az 50 éves ünnepléshez legalább három feltételnek teljesülnie kell. Szerinte a nemzet "köteles megbékélni", komolyan kell venni a magyarság új helyét a világban, végül "az ötvenedik év után minden iskolásnak a kezébe kellene adni egy könyvet, amelyben az ő városa, faluja is benne van, és ebből kiderülne, hogy 1956 az egész nemzet forradalma volt" - fogalmazott.

Egész nap ünnepségek

Vasárnap az ország minden területén megemlékezések zajlanak. Budapesten a 301-es parcellánál egész napos megemlékezést tartanak. Tíz órakor a helyszínen ünnepelt az MDF, azután pedig az SZDSZ következett. Tizenegy órakor Pokorni Zoltán (Fidesz) jelent meg a budapesti Széna téren. Sólyom László köztársasági elnök Nagy Imre Érdemrendeket adott át a Sándor-palotában.

Délután 3-kor a Jobbik és a MIÉP a Hősök terén tart megemlékezést, beszédet mondanak majd pártok vezetői: Csurka István és Kovács Dávid is. Délután 4 órakor Orbán Viktor, a Fidesz elnöke a Műegyetemen mond beszédet. A Fidesz több politikusa vidéken emlékezik meg az 1956-os forradalomról. Este Gyurcsány Ferenc miniszterelnök az Állami Operaházban mond majd beszédet.

Nem voltak zavartalanok a szombati események

Tegnap este nem voltak zavartalanok a megemlékezések: Bozóki András kulturális miniszter beszédét a Műegyetemen fiatalok és nyugdíjasok füttyel és tapssal próbálták megzavarni. A megemlékezésen az első sorokban helyet foglaló vendégek folyamatos tapssal adtak hangot nemtetszésüknek. "Hagyd abba!", "Elég!" - lehetett hallani az aula több pontjáról.

Gyurcsány Ferenc miniszterelnök jelenlétében lobbant fel szombaton a forradalom lángja a Parlament előtt, ezt tíz-tizenöt nyugdíjas korú ember megpróbálta megzavarni. A szervezők biztonsági emberek segítségével tudták megakadályozni, hogy a többek között "Vádolunk több száz kivégzett magyar hazafiért", "Vádolunk 200 ezer elmenekült hazánk fiáért", "Vádolunk Mansfeld Péterért" feliratú táblákkal érkezők az ünnepség hivatalos helyszínére jussanak. 

A Parlament előtt csupán néhány százan voltak, a XII. kerületi, újonnan felállított turulmadaras emlékműnél viszont több ezres tömeg gyűlt össze. Az emlékmű legutóbb arról híresült el,hogy a kerületi SZDSZ szerint jogellenesen, "titokban" építette fel Mitnyan György (Fidesz) kerületi polgármester. Az SZDSZ attól is tartott, hogy az emlékmű a neonácik találkozóhelye lesz. Azóta a Fővárosi Közigazgatási Hivatal megállapította, hogy a szobor felállítása jogsértő, mivel a fővárosi közgyűlés nem hagyta jóvá az építkezést. Ennek ellenére úgy döntöttek, hogy az ünnep zavartalansága érdekében október 23-a előtt nem bontják el a szobrot.