A sertéstenyésztők tovább demonstrálnának

Nem fogadta el a hétvégén megkötött agrártámogatást, és további útlezárásos demonstrációkkal fenyeget a Sertésszövetség. Sákán Antal, a szervezet elnöke szerint március 20-ig várják a kormány válaszát eredeti beadványukra. Addig, illetve azt követően azonban bármikor újabb több száz traktoros demonstrációt szervezhetnek.

Nem fogadta el és nem is írta alá az agrártárca és a gazdák által megkötött március 13-i megállapodást a Sertésszövetség. A Sákán Antal által vezetett szervezet szerint a gazdák eredeti petíciójában megfogalmazott célokból szinte semmi sem teljesült. Mint Sákán az [origo]-nak elmondta, március 20-ig várják a minisztérium válaszát eredeti, február 17-én beadott követeléseikre. Ha nem kapnak konkrét választ, illetve garanciát a kormánytól, további tüntetéseket helyezett kilátásba. 

Az érdekvédő szervezet elnöke ugyanakkor közölte azt is, ha tagjaik úgy döntenek, akár még március 20-a előtt is újra az utakra vonulnak. Március 23-ig négy, az M0-s körgyűrűn lévő helyszínen van engedélyük tüntetni, de ezt a határidőt meg is lehet hosszabbítani - mondta Sákán.

Az elnök nem értette Jakab István Magosz-elnök hogyan egyezhetett bele abba, hogy a területalapú támogatásként követelt 17 000 helyett 14 300 forintot kapjanak a gazdák, és úgy vélte, a 2005-ös földalapú támogatásokra vonatkozó 2006-os ígéretből semmi sem lesz. 

A Magosz és 11 tagszervezete többhetes tiltakozás után, március 13-án írt alá megállapodást a kormánnyal az elmaradt agrártámogatások kifizetéséről. A tiltakozás alatt a gazdák körülbelül 1000 traktorral állomásoztak a fővárosi Felvonulási téren, illetve országszerte több helyen tartottak félpályás - esetenként egész pályás - útlezárásokat. A megállapodás aláírói vállalták, hogy egy éven belül nem tartanak újabb demonstrációt.

A Felvonulási téren lévő traktorok közül 200 a Sertésszövetség tagjaié volt. Sákán Antal szerint akár 6-800 traktorral is kivonulhatnak az M0-sra, ha a hozzájuk tartozó gazdák úgy döntenek, hogy erre szükség van.