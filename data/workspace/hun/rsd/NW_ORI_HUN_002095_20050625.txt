Egyre durvul a közlekedés a fővárosban

Hétfőtől újabb forgalomkorlátozásokra, helyenként teljes útlezárásra kell számítani. Bontanak a III., a VI., a VII., a X., a XII., a XIV., a XV., a XVII., és a XXI. kerületben.

A Podmaniczky Program keretében lezárják a III. kerület, Árpád fejedelem útja Zsigmond tér és Árpád híd közötti szakaszát, a VI. kerület, Király utca Lövölde tér és Vörösmarty utca közötti szakaszát, a VII. kerület, Bethlen Gábor utca egyik oldalát a Baross tér és Damjanich utca közötti szakaszon, a X. kerület, Mádi utca egyik sávját a Gitár utca és Kada utca közti szakaszon, a XII. kerület, Márvány utcai vasúti felüljárót teljes szélességében, a XIV. kerület, Szugló utca egy részét fél pályán, a XV. kerület, Szentmihályi út egy részét, a XVII. kerület, Szabadság utca Ferihegyi út és Lőrinci út közti szakaszát, és a XXI. kerület, Ady Endre utca egy részét.

A III. kerületi Árpád fejedelem útján szegélyépítést, útburkolatmarást, aszfaltozást végeznek. A forgalomkorlátozás már szombaton életbe lépett. A munkálatok teljes időtartama alatt a Zsigmond tér és az Árpád híd közötti szakaszt lezárják. A korlátozás nem vonatkozik a HÉV-pótló autóbuszokra és a célforgalomra. Az útszakaszon megállni tilos.

A VI. kerületi Király utcában hétfőn kezdődő útfelújítás a forgalom maximális korlátozása mellett fog zajlani. A Lövölde tér és a Vörösmarty utca között teljes útlezárás lesz, így végzik a szegélybontást, aszfaltozást. A korlátozás egyedül a BKV-ra nem érvényes. A korlátozás várhatóan 3 hétig fog tartani. Az útszakaszra eső buszmegállókat elbontják és a közelükben ideiglenes megállókat jelölnek ki. Vasárnap estétől a felújítási munkálatok idejére életbe lép a parkolási tilalom. A hétfő reggeli kezdés időpontjában a munkaterületen parkoló autókat elszállíttatják. A VII. kerületi Bethlen Gábor utcában hétfőn induló útfelújítás során elbontják a kockakövet és a pályaszerkezetet újjáépítik. A felújítási munkálat elfoglalja az útpálya több mint felét, de a fennmaradó terület alkalmas a két irányú forgalomra. A Damjanich utca - Baross tér irányában a jobb oldalon kezdik meg a munkát. A munkaterületen parkolni tilos.

A X. kerületi Mádi utcában a Gitár utca és a Kada utca közötti 600 méteres szakaszon hétfőn kezdődik az útfelújítás és várhatóan 15 napig tart. A Mádi utca két sávos, egyirányú utca, amelynek egyik sávjában folynak majd a munkálatok, így a másik sáv az autósok rendelkezésére áll. A munkaterületen parkolni tilos.

A XII. kerületi Márvány utcánál lévő felüljáró felújítása hétfőn kezdődik. A teljes hídzár miatt a 105-ös, illetve gyors 4-es buszforgalmat is elterelik.

A XIV. kerületi Szugló utcában hétfőn kezdődnek a munkálatok, fél pályás lezárás korlátozza majd a forgalmat, jelzőlámpás terelés mellett váltakozó irányú forgalom lesz két helyen. A trolibusznak ideiglenes megállókat alakítanak ki. A parkolás a munkaterületen tilos.

A XV. kerületi Szentmihályi úton a hétfői munkaterület-átadást követően másnap kezdődik az útfelújítás. Az első ütemben mindkét oldalon a belső sáv le lesz zárva mintegy 550 méteres szakaszon, beleértve a hidat is. A következő munkafázisban, várhatóan július 5-től fél pályás terelés mellett haladnak tovább. A befelé jövő oldalt teljesen lezárják, így a Miskolc felé vezető oldalon két irányba haladó, szűkített sávon lehet majd közlekedni. A befelé vezető oldallal július 29-én végeznek. A Forma 1 után, augusztus 1-2-án áttérnek a kifelé vezető oldalra, és azt is lezárják, a kétirányú forgalmat pedig a befelé vezető oldalra terelik.

A XVII. kerületi Szabadság utcában a hétfői munkaterület-átadást követően másnap elkezdik a Ferihegyi út és a Lőrinci út közötti szakasz felújítását, amely két ütemben történik, a forgalom maximális korlátozásával. Az első ütem a Baross utcától a Ferihegyi útig, a második a Baross utcától a Lőrinci útig tart. Mindkét szakaszt a munkavégzés időtartamára lezárják, a BKV busz terelőútvonalon közlekedik.

A XXI. kerületi Ady Endre utcában kedden kezdődik az útfelújítás, amelyet 150-200 méteres szakaszokban végeznek majd, a forgalom jelzőőrös, váltakozó irányú lesz. 