Jelentős győzelmet aratott Abbász

A hivatalos adatok szerint a szavazatok 62,3 százalékát szerezte meg Mahmúd Abbász a vasárnapi palesztin elnökválasztáson. A szavazási részvétel legalább 66 százalékos volt. Az új elnök a fegyveres felkelés beszüntetésére szólította fel a fegyvereseket, és jelezte: minél hamarabb tárgyalni akar az izraeli kormányfővel.

Fölényesen győzött Mahmúd Abbász mérsékelt palesztin politikus a vasárnapi elnökválasztáson. A hivatalos eredmények szerint az Abu Mazen néven is ismert elnökjelölt a voksok 62,3 százalékát szerezte meg. A szavazási részvétel legalább 66 százalékos volt. Abbász legfőbb ellenfele, Musztafa Bargúti elismerte vereségét. 

Abbász győzelmi beszédében az elhunyt Jasszer Arafat lelkének ajánlotta sikerét. "Ezt a győzelmet Jasszer Arafat lelkének és népünknek és mártírjainknak és 11 ezer izraeli börtönben ülő honfitársunknak ajánlom" - mondta Rámallahban összegyűlt több száz híve előtt. Emellett felhívta a fegyveres palesztin csoportokat - amelyek bojkottálták a választást -, hogy fejezzék be az izraeli megszállás elleni lázadást. A fegyveresek féken tartására Izrael is sürgette Abbászt, miközben üdvözölte a vasárnapi szavazás eredményét.

Abbász ugyanakkor jelezte, hogy szeretne minél hamarabb tárgyalóasztalhoz ülni Ariel Saron izraeli miniszterelnökkel. Izraeli tisztviselők szerint Saron kész megbeszélésekre, ám a béketárgyalásokkal még várni kell. Abbász sikerét George Bush amerikai elnök is üdvözölte.

A Hamasz egyik BBC-nek nyilatkozó vezetője szerint az új elnök nem jár majd sikerrel, mivel Izrael esélyt sem ad erre. Mahmúd Zahar ugyanakkor közölte, hogy a választás bojkottálása ellenére szervezete együttműködik Abbásszal. 

A voksolás a jelentések szerint nagyrészt rendben zajlott, de volt, ahol gondokat okozott a szavazók nyilvántartásba vétele vagy a magas részvétel. Kelet-Jeruzsálemben sok száz szavazó nem jutott el az urnákhoz egy izraeliek által irányított szavazóhelyiségben. A palesztinok szerint az izraeliek annak ellenére nem engedték őket szavazni, hogy a palesztin központi választási bizottság nyilvántartásba vette őket. 

Egy rámallahi szavazóhelyiségnél palesztin fegyveresek a levegőbe lövöldöztek, mert több nevet lehagytak a szavazólistákról. Végül elküldték őket.