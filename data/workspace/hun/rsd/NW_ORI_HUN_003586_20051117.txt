A plazmatévé lehet a karácsonyi sláger

Plazmatévé és LCD-monitor lehetnek az idei karácsony elektronikai slágerei a Világgazdaság által megkérdezett kereskedők szerint. A várható roham miatt viszont elmaradhatnak az akciók e két termékkategóriában, hiszen sem a gyártók, sem a kereskedők nem kényszerülnek árcsökkentésre. Az elmúlt évek slágerét, a házimozit ugyanakkor már kevesebben keresik.

Sokan tartják slágergyanúsnak a DVD-írót és a notebookot is, e két termékcsoport ugyanis óriási áresést produkált az elmúlt egy évben. Az olcsóbb DVD-írókhoz 40 ezer, laptophoz pedig 150 ezer forintért is hozzá lehet jutni.

A karácsonyi vásárlási kedvet emelhetik az áfaakciók, azaz hogy a kereskedők a január elsejétől hatályos öt százalékpontos áfacsökkentést áthozták az év utolsó két hónapjára. "Azon vagyunk, hogy a vásárlások lehetőleg ne csússzanak át a jövő évre" - mondta a Media Markt ügyvezető igazgatója. Sokat várnak az üzletek a nullaszázalékos hitelakcióktól is.

Az órakereskedők is a karácsonyra építenek, hiszen számukra ez az egyetlen szezon az évben. Régebben szokás volt különleges alkalomra, ballagásra, kerek születésnapra, diplomaosztóra órát ajándékozni, mára azonban ez a hagyomány kihalt.

A szőrme is a hagyományos, nagy értékű karácsonyi ajándékok sorába tartozik, amely iránt folytatódik a két-három évvel ezelőtt megkezdődött erős vásárlói érdeklődés. Utóbbit jellemzi, hogy a kereslet már szeptemberben jóval meghaladta a tavalyit - mondta a Világgazdaságnak Csanádi Judit, a Scandic Szőrme Kft. ügyvezető igazgatója.

A játékpiacon főként a televízióban is reklámozott termékek iránt várható nagy kereslet karácsonykor - véli Kovalcsik Péter, a Gulliver Kft. társtulajdonosa. A játékkereskedelmi hálózat tapasztalatai szerint ezúttal is az lesz a jellemző, hogy az igényes, jó minőségű játékokat keresik majd a vásárlók valamennyi kategóriában. Ennek megfelelően a babák, játékállatok közül is várhatóan a többfunkciós, interaktív termékekből fogy majd több. Nagy az érdeklődés a gondolkodást, aktivitást igénylő termékek iránt is, így például újra reneszánszát éli a puzzle.