Bírságolható szomszédok, megszűnő ingyenzacskók

Januártól több fontos jogszabály is megváltozott. Így 2005-ben megszűnik az illetékbélyeg, kétkulcsos lesz a személyi jövedelemadó. Emellett új, országos hatáskörű hivatalok jöttek létre: az Egyenlő Bánásmód Hatóság és az egységes zöldhatóság. Idén már valószínűleg sok boltban fizetni kell az eddig ingyenes nejlonzacskókért, mert bevezették a darabonkénit termékdíjat. Egy módosítás miatt akár 150 ezres bírságra is számíthatnak a duhajkodó szomszédok és a lépcsőházi randalírozók.

Januártól több olyan fontos jogszabály is megváltozott, amelyek sokakat érintenek. Így például 2005-től bevezetik a darabonkénti termékdíjat. Ez azt jelenti, hogy a több áruházban eddig ingyenes nejlonzacskók után is fizetni kell a boltoknak. Az azonban boltonként eltérhet, hogy az új költséget a vevőkre hárítják vagy átvállalják. Tátrai Miklós, a Környezetvédelmi és Vízügyi Minisztérium helyettes államtitkára az [origo]-nak korábban azt mondta, hogy a darabonkénti termékdíj bevezetésétől azt várják, hogy a  következő két évben ne legyen több a hulladék, majd 2007-től csökkenjen a mennyisége.

Az Országgyűlés tavaly decemberben elfogadta az MSZP-s Horváth Csaba szabálysértési törvényhez benyújtott módosító javaslatát. Így mostantól szabálysértésnek kell tekinteni bármely helyszínen - nem csak közterületen - elkövetett rendzavarást és kirívó közösség elleni viselkedést. A törvénymódosítás következtében a randalírozót a bíróság akár 150 ezer forint pénzbírsággal vagy 60 nap elzárással is sújthatja. A változtatás a korlátozottan nyilvános hely fogalmát vezeti be a jogszabályba. E szerint, aki például társasház közös helyiségében, moziban, színházban vagy hivatali épület nem hivatali helyiségében verekszik vagy csendháborítást követ el, a korábbiakkal ellentétben büntethető.

Tavaly ősszel a  kormány kiterjesztette a gyártók és kereskedők térítésmentes visszavételi kötelezettségét az elektromos és elektronikus berendezések meghatározott körére. Így például 2005. január 1-jétől vissza lehet vinni a boltba az elromlott hajszárítót, tévét vagy mosógépet, de akár a barkácsgépeket is.  Mindez az előírás a roncsautók esetében is érvényesül, vagyis a gépkocsik gyártói, fogalmazói a hulladékká vált gépjárműveket, alkatrészeket kötelesek visszavenni.

Az egészségügyi intézmények január 1-től  kötelesek személyi azonosítóval ellátni a "súlyosan nehezített kommunikációjú" vagy kommunikációképtelen betegeket  - egy miniszteri rendelet értelmében. A döntés hátterében az áll, hogy tavaly nyáron Szegeden összecseréltek két beteget, és emiatt egy idős férfin tévedésből koponyaműtétet hajtottak végre. A férfi később meghalt.

Január 1-jétől már csak az újfajta parkolási igazolványokat használhatják a mozgássérültek. A tavaly júliustól bevezetett fényképes, hologramos igazolványokat nem lehet hamisítani és azt is könnyebb lesz ellenőrizni, hogy valóban az arra jogosult használja-e. Így befellegzik azoknak, akik a vidéki nagymama nevére kiállított engedéllyel parkoltak ingyen a fővárosban.

Idén 53 ezerről 57 ezer forintra emelkedett a minimálbér. A közalkalmazottak bére január elsejétől 7,5 százalékkal emelkedik, majd ősszel további 4,5 százalékkal nő. A nyugdíjak átlagosan 6,3 százalékkal növekednek. Az idén nyugdíjba vonulók számára a nyugdíjminimum 24 700 forint lesz. Ebben az évben folytatódik a 13. havi nyugdíj bevezetése. Az 53., 54. és 55. heti nyugdíj kifizetésével átlagosan 46 ezer forinttal kap többet egy nyugdíjas. A családi pótlék összege átlagosan 4,5 százalékkal magasabb 2005-ben a tavalyinál.

Emellett kétkulcsos, 18 és 38 százalékos lesz a személyi jövedelemadó, és 8 millió forintos jövedelemig vehető igénybe családi adókedvezmény.. A jövedelmek évi másfél millió forintig 18 százalékkal adóznak, az afölötti rész adókulcsa változatlanul 38 százalék lesz.

Fontos változás, hogy idén egy rövid átmeneti időszak után az okmányirodákban már nem lehet illetékbélyeggel fizetni az ügyintézésért, de sok más hivatalban is megszűnik ez a fizetési mód. Így például az adóhatóság, a vámhatóság számára is csak banki átutalással vagy csekkel lehet fizetni.

Több országos hatáskörű hivatal is megalakult januárban. Így létrejött az Egyenlő Bánásmód Hatóság, amelynek feladata a jogsérelem gyorsabb orvoslása és hatékonyabb szankcionálása lesz. A hatóságnak, amelyhez bárki fordulhat, 75 napja lesz arra, hogy megállapítsa, történt-e törvénysértés. Ha beigazolódik az egyenlő bánásmód sérelme, a hatóság elrendeli a jogsértő állapot megszüntetését, megtiltja a további jogsértést, határozatát nyilvánosságra hozhatja, és bírságot is kiszabhat. A hatóság állami, költségvetési szervek esetén hivatalból is vizsgálja, megsértették-e az egyenlő bánásmód követelményét. A bírság összege 50 ezertől 6 millió forintig terjedhet.

Ugyancsak január elsején kezdte meg működését az egységes zöldhatóság. A 12 környezetvédelmi felügyelőség és a 12 vízügyi felügyelet egyesülésével, valamint a nemzeti parkok hatósági feladatainak átvállalásával létrejövő zöldhatóság az átszervezés első ütemében egy éve felállt, egységes főfelügyelőség alá tartozik majd.