A diákok fele fél az emelt szintű érettségitől

Közel 28 ezer megkérdezett diák 45 százaléka nem akar emelt szintű érettségi vizsgát tenni a jövőben - derül ki a Felvételi Információs Szolgálat felméréséből. Ezt elsősorban azzal indokolták, hogy nem tudnak eleget, félnek az idegen vizsgabizottságtól, nem kapnak megfelelő felkészítést, vagy egyszerűen nem akarnak nagyobb erőfeszítést tenni. Tavaly még csak 16 százalékuk gondolta így.

A Felvételi Információs Szolgálat tavasszal végzett országos középiskolai kutatásában a diákok véleményére volt kíváncsi a kétszintű érettségiről. A 2005-ben, 2006-ban és 2007-ben biztosan továbbtanuló diákokat faggató kutatás célja elsősorban az volt, hogy felmérje a diákok tájékozottságát az őket érintő témákban. A felmérést minden évben elkészítik, állandó témákkal, mint a diákok médiahasználati szokásai vagy az ízlésük.

A diákok 45 százaléka nem akar emelt szinten érettségizni

2005-ben amellett, hogy kifaggatták őket kedvenc íróikról, költőikről és történelmi személyiségeikről, a legfontosabb téma a kétszintű érettségi és az átalakuló felsőoktatási rendszer volt. 501 érettségit adó középiskola közel 28 ezer válaszadó diákjának 45 százaléka nem akar emelt szintű érettségi vizsgát tenni a jövőben. Ez az arány meglepően magas a Felvételi Információs Szolgálat 2004-es kutatásának eredményeihez képest, amikor a diákoknak mindössze 16 százaléka nyilatkozta azt, hogy megelégszik a középszintű vizsgával. Az emelt szint népszerűségcsökkenésének ellentmondó vélemény, hogy a diákok többsége, 57 százalékuk, még mindig úgy látja, a karrierintézmények népszerű szakjaira a biztos bejutáshoz mégiscsak az emelt szint szükséges. 

Azok, akik azt válaszolták, hogy megpróbálják az emelt szintet, legnagyobb arányban az érte kapható hét többletponttal indokolták döntésüket. A második leggyakoribb válasz a használható tudás megszerzése volt, vagyis hogy az emelt szinthez szükséges tananyaggal nem csak bekerülni, de bent maradni is könnyebb egy egyetemen. Az alsóbb évfolyamok diákjait inkább az emelt szintű érettségi jobb megítélése és a szülői ösztönzés befolyásolja, míg a végzősök tanári javaslatra és a tudásukhoz illőnek érezve választják az emelt szintű vizsgát. 

Az idegen vizsgáztatóktól és az erőfeszítéstől félnek

Akik a középszintű vizsga mellett döntöttek, elsősorban azzal indokolták, hogy nem tudnak eleget az emelt szintű vizsgához. A végzős diákok legnagyobb félelme pedig, hogy emelt szinten idegen vizsgabizottság előtt kell vizsgázniuk. Indok még a középszint mellett, hogy nem vettek részt emelt szintű érettségi felkészítésen, illetve, hogy nem akarnak nagyobb erőfeszítést tenni. 

A diákok a kétszintű érettségivel kapcsolatban finom kritikát is megfogalmaztak. Sok szó esett arról, hogy a 2005 előtt érettségizettek megírhatták az emelt szintű érettségit, kizárólag többletpontok szerzése céljából. Ez a lehetőség a felmérésben részt vett diákok 44 százaléka szerint indokolatlan versenyelőnyhöz juttatta a korábban érettségizőket a most vizsgázókhoz képest.