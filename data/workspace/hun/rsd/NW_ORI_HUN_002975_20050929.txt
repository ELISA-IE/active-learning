Vesztegetéssel gyanúsítják Kőbánya alpolgármesterét

Vesztegetéssel gyanúsította meg az ügyészségi nyomozó hivatal csütörtökön Kaszab Csabát, a X. kerület egyik MSZP-s alpolgármesterét. Ezt megelőzően a politikust irodájában, a polgármesteri hivatal épületében házkutatást tartottak, és iratokat foglaltak le.

Az [origo] több, egymástól független forrásból úgy értesült: csütörtökön a X. kerületi polgármesteri hivatalban jártak az ügyészségi nyomozó hivatal munkatársai, és átkutatták Kaszab Csaba (MSZP) kőbányai alpolgármester irodáját, majd a politikust bekísérték kihallgatásra.

Andó Sándor kőbányai MSZP-s polgármester megerősítette, hogy az épületben jártak az ügyészek, és "megkérték Kaszab Csabát, hogy menjen be velük egy beszélgetésre". Arra a kérdésre, hogy az ügyészségi eljárás érinti-e Kaszab alpolgármesteri tisztségét, Andó egyelőre nem tudott válaszolni.

Varga Jenő, a Fővárosi Főügyészség szóvivője azt közölte az ügyről, hogy csütörtökön a Fővárosi Ügyészségi Nyomozó Hivatal munkatársai házkutatást tartottak a X. kerületi önkormányzat polgármeseri hivatalának egyik hivatali helyiségében. A házkutatás eredményes volt, iratokat foglaltak le - közölte Varga.

Az ügyészségi szóvivő elmondta azt is, hogy vezető beosztású hivatalos személy által kötelességszegéssel elkövetett vesztegetéssel gyanúsították meg a kerület egyik vezetőjét, akit csütörtökön ki is hallgattak. Hozzátette: a gyanúsításban szereplő cselekmények idején még nem alpolgármester, hanem a kerületi önkormányzat beruházási bizottságának elnöke volt a férfi. 

A csütörtöki akció hátterében információink szerint az állhat, hogy egy vállalkozó feljelentést tett egy gazdasági beruházással kapcsolatban, ennek keretében terhelő adatokat is közölt a hatóságokkal az alpolgármesterről.

Úgy tudjuk, hogy Kaszab korábban összetűzésbe keveredett  több párttársával, akik szerintük vitatható döntései miatt felszólították, hogy mondjon le, ne okozzon problémát ügyeivel a pártnak.

Komáromi Gergely