Spanyolországba is jutna az intervenciós búzából

Spanyolországban tárgyal a magyar intervenciós búza eladásáról az FVM államtitkára. A tárgyaló felek arra keresnek megoldást, hogy hogyan lehetne gyorsabbá tenni az unión belüli gabonaátadásokat. Ugyanakkor a KSH közölte: a mezőgazdasági termelői árak közel tizenkét százalékkal alacsonyabbak az első négy hónapban, mint egy évvel ez előtt.

Spanyolországban tárgyal intervenciós gabona eladásáról Benedek Fülöp, a Földművelési Minisztérium államtitkára - írja a Világgazdaság. Magyarországon még minidig négy millió tonna intervenciós gabona van a raktárakban, amelytől minél előbb meg kell szabadulni, mert a hamarosan megkezdődő aratás után félő, hogy nem lesz hova rakni a termést.

Az Európai Bizottság külön engedélyével Magyarország korábban 200 ezer tonna gabonát adott el Portugáliának. Lehetséges, hogy Spanyolország is átvenne ugyan ennyit. Az Ibériai-félszigeten súlyos aszály pusztít, Spanyolország csak 15 millió tonnás termésátlaggal számol, szemben a szokásos 21 millió tonnával. Ezt a hiányt minél előbb pótolni kell. Benedek és spanyol kollegái arra keresnek megoldást, hogy hogyan lehetne megkönnyíteni az Unión belül az intervenciós gabona forgalmát.

A mezőgazdasági termékek termelői ára az idén január-áprilisban 11,9 százalékkal volt alacsonyabb a tavaly azonos időszakinál - közölte a Központi Statisztikai Hivatal (KSH) pénteken. A mezőgazdasági termékek termelői ára az év első három hónapjában, az előző év azonos időszakához viszonyítva 12,9 százalékkal csökkent. Tavaly január-áprilisban a mezőgazdasági termelői árak 13,5 százalékkal emelkedtek az egy évvel korábbihoz viszonyítva.