Duplájára bővült az éjjelibusz-hálózat

Jelentősen bővítette éjjelibusz-hálózatát a BKV. A korábbi 19 helyett szeptember elsejétől 29 útvonalon közlednek az éjszaki járatok. A buszok a belvároson keresztül szelik át a várost, és olyan területeket is érintenek, ahol korábban nem járt éjjel tömegközlekedési eszköz. A hálózat üzemeltetése évente 65 millió forintba kerül.

Közel duplájára bővítette éjjeli járatait szeptember elsejétől a BKV. A korábbi 19 útvonal helyett ezentúl 29 vonalon járnak éjjel a buszok, az eddigi 220 kilométeres hálózat ezzel  444 kilométeresre nőtt. Szász Tamás, a BKV szóvivője az [origo]-nak elmondta: az új rendszerrel az uniós nagyvárosok között Budapest rendelkezik az egyik legjobban lefedett éjszakai tömegközlekedési hálózattal.

A járatok általában a belváros érintésével kötik össze a főváros két végpontját. A kelet-nyugati járatok a Rákóczi úton, az észak-déliek pedig a Kis- és Nagykörúton haladva szelik át a belvárost. A szóvivő szerint az új rendszerben könnyebb az átszállás, a járatok bevárják egymást. Újdonság az is, hogy É" betű helyett háromjegyű 9-essel kezdődő szám jelzi az éjszakai járatokat: a 9-es utal az éjszakai jellegre, míg a másik két szám a térségben közlekedő valamely nappali járatra. Például az eddigi 6É-járatot (ez az éjszakai 6-os villamos) a 906-os váltja. A rendszer üzemeltetése évente 65 millió forintba kerül, amit saját forrásból fedez a BKV.

A teljes éjszakai menetrend a BKV honlapján található meg. A legjelentősebb változás, hogy Óbudára és Békásmegyerre a belvárosból átszállás nélkül lehet eljutni ezentúl. Valamint lényegesen javul Káposztásmegyer és Soroksár kiszolgálása is.

Az új menetrendet jónak tartja a Városi és Elővárosi Közlekedési Egyesület (VEKE) is, a civil szervezet szerint a kibővített hálózat várhatóan több ezer fővárosi helyzetén javít majd. Horváth János, a VEKE elnöke elmondta: az viszont csak hetek múlva derül ki, hogy valóban azon az útvonalakon van-e utasigény, amerre a járatok közlekednek.