Kerékpárút lesz a Bajcsy-Zsilinszky úton

Bővül a fővárosi kerékpárút-hálózat: a belvárosi Bajcsy-Zsilinszky úton októbertól már saját sávban tekerhetnek a bringások. A pontos nyomvonalat a kerékpáros szervezetekkel egyeztetve állapítják majd meg.

Kerékpárút épül a fővárosi Bajcsy-Zsilinszky úton, amelyet október közepén adnak át a biciklistáknak - mondta Demszky Gábor főpolgármester a napokban megkezdett útfelújítás helyszínén. A városvezetés ezen a héten egyeztet a kerékpáros szervezetek képviselőivel arról, hogy a Bazilika felőli úttesten, vagy a járdán vezessék a kerékpárút nyomvonalát.

Az V. és VI. kerület határán vezető út alatt a "faltól-falig" rekonstrukció keretében kicserélik a közműveket is. A főváros ígérete szerint a csendesebbé és biztonságosabbá váló főútvonal járdaszegélyeit a mozgássérültek és a babakocsival közlekedők számára akadálymentessé teszik, továbbá négy bazaltbeton burkolatú buszmegállót is kialakítanak.

A Bajcsy-Zsilinszky út vonalán a következő hetekben torlódások várhatók, de a forgalom gyorsítása érdekében mindvégig kétszer két sávot tartanak fenn a közlekedő autóknak.