Augusztusban stagnált a forgalom a tőzsdén

A Budapesti Értéktőzsde (BÉT) részvényforgalma augusztusban 677,25 milliárd forintot ért el kétszeres árfolyamértéken számolva, ami alig fél százalékkal volt magasabb a júliusi forgalomnál. A BUX-index a júliusi több, mint 10 százalékos emelkedés után augusztusban is tovább nőtt. 

A Budapesti Értéktőzsde részvényforgalma augusztusban 677,25 milliárd forintotra rúgott, ez mindössze fél százalékkal magasabb a júliusi forgalomnál. Augusztus végi 21 573 pontos értéke 850 ponttal, 4,1 százalékkal volt magasabb a július végi záró értéknél. A tőzsde azonnali összforgalma mindössze 1,8 százalékkal emelkedett az előző hónaphoz képest, 703,2 milliárd forint volt augusztusban. 

A derivatív piacon a BUX forgalom 16 százalékkal nőtt, kétszeres értéken 192,6 milliárd forintot ért el. A részvények határidős lejárataira pedig 11,3 százalékkal több, 260 milliárd forintnyi üzletet kötöttek a brókercégek. 

Az azonnali piacon az államkötvényekre és kincstárjegyekre júliushoz képest 32 százalékkal kevesebb üzlet született, forgalmuk 3,24 milliárd forintot tett ki. Ugyanakkor a jelzáloglevelek és vállalati kötvények adásvétele az előző havinak csaknem kétszeresére, 21,26 milliárd forintra bővült. Megélénkült a befektetési és kárpótlási jegyek piaca is, együttes forgalmuk 1,46 milliárd forintra emelkedett a júliusi 307,9 millió forintról. 

A brókercégek forgalmi listáján augusztusban az Erste Bank Befektetési Rt. állt az élen, hasonlóan az előző hónaphoz. A társaság 130,8 milliárd forint értékben forgalmazott részvényeket a tőzsdén. A második helyen végzett Concorde Értékpapír Rt. forgalma 90,1 milliárd forint, a harmadik helyezett K & H Equities Rt.-é 80,8 milliárd forint volt. Az előző hónapban ugyanez volt a sorrend a forgalmi listán. 