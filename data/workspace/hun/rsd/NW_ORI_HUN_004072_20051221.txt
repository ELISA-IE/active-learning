Jövőre sem ússzák meg a rossz síneket az utasok

A rendszertelen vonatindulásokat, a lekésett csatlakozásokat, a rossz állapotú vagy fűtetlen kocsikat 2006-ban sem ússzák meg a MÁV utasai. A jövő évi menetrend az elővárosi vonatok utasait részesíti előnyben. Az Intercity-k különösen zsúfoltak az év végén: már alig vannak jegyek. Annak, aki előre lefoglalja helyét az IC-kre, kétszer kell elmennie az állomásra: a jegyet ugyanis az utazás előtti napon át kell venni - írja a Népszabadság.

December 11-dike óta érvényes a MÁV új menetrendje, amelyet hivatalosan háromszor módosítottak. A legnagyobb problémát 2006-ban is a sínek rossz állapota okozza majd, vagyis valószínűleg nem a menetrend szerkesztői a hibásak a fennakadásokért - írja a Népszabadság. A lap szerint mivel kevés a karbantartásra fordítható pénz a vasúttársaságnál, a MÁV 118 vonalából 36 állapota 2005-ben csak egyre rosszabb lett. Sok helyen ezért a vonatoknak lassabban kell haladniuk, és számítani lehet előre tervezhetetlen sebesség-korlátozásokra is. A Népszabadság szerint előfordulhat, hogy a jelenleg még pontos vonatok, hónapok múlva már képtelenek lesznek elérni a csatlakozásokat.

Javulás csak a budapesti elővárosi vonatok esetében várható, ugyanis itt gyakrabban járnak majd a szerelvények, napközben körülbelül félóránként. Ezzel együtt, másutt kevesebb kocsival közlekednek, és eltűnhet a menetrendből több, régóta megszokott járat. A belföldi Intercity vonatok, az eddigiekhez hasonlóan közlekednek, bár néhány indulási időpont vagy állomás változott.

Az utazási igényekhez, a Népszabadság szerint azért nem tudja a menetrendet igazítani a MÁV, mert ehhez jobb pályák és új vonatok kellenének. A vasutasok ráadásul azt sem tudják, melyik vonaton, hányan utaznak - ez alól csak az Intercity-k utasai kivételek. Az utasszámlálás költségeit nem tudja fedezni a vasúttársaság és egyelőre nem várható az elektronikus jegyek bevezetése sem az elavult papíralapú jegyrendszer helyett.

Közben a lap szerint sztrájkot tervez a Vasúti Dolgozók Szabad Szakszervezete. A szervezet elfogadhatatlannak tartja, hogy a vasutasok továbbra sem tudják, mennyit keresnek majd 2006-ban és nem látnak esélyt a bérmegállapodásra sem.