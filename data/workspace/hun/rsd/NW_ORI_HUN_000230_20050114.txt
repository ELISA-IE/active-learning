Papírzacskóval válaszol a szatyoradóra a Tesco

A Tesco kísérleti jelleggel hét áruházában bevezette a papírzacskót. A környezetbarát szatyor 25 forint, mellette viszont továbbra is ingyen kapják a műanyag szatyrot a vásárlók. A papírzacskó megjelenésének oka: a kormány az eldobható csomagolásokra január elsejétől darabonkénti adót vetett ki. A kereskedők szerint viszont bizonytalan, hogy ettől valóban csökken-e a hulladék mennyisége.

Kísérleti jelleggel bevezette a papírzacskót a Tesco a budaörsi és hat fővárosi áruházában. Danks Emese, a Tesco szóvivője az [origo]-nak elmondta: a huszonöt forintos papírzacskó mellett a műanyag szatyrot továbbra is ingyen kapják a vásárlók. Danks szerint a környezetbarát zacskó jól fogy, naponta 5-600-at adnak el belőle. A Tesco a közeljövőben visszaválható, illetve lebomló szatyor bevezetését is tervezi. 

A papírzacskó megjelenése a január elsején életbelépő kormányrendelet következménye, amely számos csomagolóanyagra, köztük a nejlonszatyorra és a PET palackokra a korábbi súlyalapú termékdíj helyett darabszám alapján ró ki termékdíjat. A rendelet értelmében a gyártóknak és a forgalmazóknak a 3 literes műanyag zacskó után 3 forint, 3-20 literes szatyor után 10 forint, minden 20 liter feletti szatyor után 25 forint termékdíjat kell fizetniük. A kormány a korábbinál jóval nagyobb összegű termékdíjtól várja az eldobható csomagolások csökkenését, és a környezetbarát csomagolási formák megjelenését.

A darablapú termékdíj bevezetése ellen több hipermarket is tiltakozott. Vámos György, az Országos Kereskedelmi Szövetség főtitkára szerint az új rendszer fő problémája, hogy az kényszerítő jellegű, nem pedig ösztönző. A rendelet ugyanis egyértelműen a visszaváltható és újratölthető csomagolási formát támogatja az egyszer használatos termékek szelektív újragyűjtésével szemben. Vámos szerint az lenne ösztönző, ha választani lehetne a kétféle megoldás között. 

"Az év végére dől el mennyire hatásos az új rendszer, ennek bevezetése ugyanis néhány gyártótól óriási beruházást igényel. Ha pedig ők inkább befizetik a termékdíjat, és nem csökken a hulladék mennyisége, akkor eredménytelen az rendszer" - véli Vámos.  