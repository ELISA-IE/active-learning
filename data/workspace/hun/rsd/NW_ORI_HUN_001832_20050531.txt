Mostohaszülőket kapott az elhagyott sas

Mesterségesen keltettek ki és adoptáltak mostohaszülőkhöz egy parlagi sas fiókát a Madártani Egyesület munkatársai. Ezt eddig csak hazánkban tudták megvalósítani a madárvédők. Az Európai Unió területén Magyarországon található a különösen veszélyeztetett faj legnagyobb populációja.

Parlagi sas fiókát mentettek meg és adoptáltak mostohaszülőkhöz néhány héttel ezelőtt a Magyar Madártani és Természetvédelmi Egyesület (MME) munkatársai. Egy sas pár ugyanis a Heves megyei Cserháton egy iskola futballpályája közelében rakott fészket. A szülők még februárban mérték fel a terepet, így nem számítottak arra, hogy májusban gyerekek szaladgálnak majd a környéken, a három tojást így egyre hosszabb időre hagyták magukra. Erre pedig felfigyeltek az MME munkatársai, a civil szervezet ugyanis a hazánkban élő 70 pár mindegyikéhez koordinátorokat rendelt, akik a költést figyelik.

Horváth Márton, az MME munkatársa elmondta: a három tojásból mesterséges körülmények között két fióka kelt ki, az egyik elpusztult, a másik viszont életben maradt. A tojás nélkül maradt szülők pótköltésbe fogtak, az árva fiókát a civil szervezet gondozta két hétig, azután pedig egy olyan sasfészekbe csempészték, ahol az egyik fióka nem kelt ki. A mostohaszülők ezt nem vették észre és befogadták a jövevényt. Horváth az [origo]-nak elmondta: tavaly történt meg először, hogy a Madártani Egyesület munkatársainak sikerült sas fiókát adoptálniuk. Ráadásul a világon Bendegúz örökbe fogadása volt az első ilyen hivatalosan is publikált eset. A fiókára műholdas nyomkövetőt tettek, a madárvédők azóta is követik a mozgását.

A parlagi sas különösen veszélyeztetett fajnak számít, egy egyed eszmei értéke egymillió forint. Az Európai Unió területén található 120 párból álló populációból 70 pár található Magyarországon. Ezzel hazánkban él a legnagyobb állomány. Szlovákiában 40, Ausztriában pedig 2 pár él. A Madártani Egyesület 2003-2005 között mintegy 100 millió forintot kapott a parlagi sas megóvására az Unió Life-Nature programjából.