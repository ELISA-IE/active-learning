Elfogadta Glazer ajánlatát a MU vezetése

Malcolm Glazer ajánlatának elfogadására buzdítja a klub kisrészvényeseit a Manchester United (MU) vezetése. Jelenleg az amerikai sportmilliárdos a MU részvényeinek több mint háromnegyedét birtokolja. A klub kisrészvényeseit tömörítő szervezet mereven elzárkózik attól, hogy eladja részvényeit Glazernek.

Malcolm Glazer ajánlatának elfogadására buzdította kisrészvényeseit a Manchester United futballklub vezetése. A klub vezetése levelet küldött a kisrészvényeseknek, amelyben arra kérték őket, hogy ha csak nem érzelmi okokból ragaszkodnak a részvényekhez, adják el őket Malcolm Glazernek. Ugyanakkor a klub elnöke, Sir Roy Gardner bejelentette, hogy hamarosan lemond tisztéről.

Glazer, aki jelenleg a futballklub 76,2 százalékát birtokolja, 300 pennys egységáron vásárolná fel a maradékot. Glazer ugyanakkor elkezdte kivonni a londoni tőzsdéről a MU papírjait, véget vetve ezzel a klub tizennégy éves tőzsdei szereplésének.

Glazer továbbra sem örvend nagy népszerűségnek a Manchester kisrészvényeseit tömörítő Shareholders United tagjai között. Azt Sir Gardner klubelnök is elismerte, hogy Glazer nem tudott megfelelő garanciákat felmutatni arról, hogy nem amerikai adósságai rendezésére használja majd a klubot.