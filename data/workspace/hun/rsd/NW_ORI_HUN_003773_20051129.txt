Nem kedvelik a szűk mélygarázsokat az autósok

Szűkek és ezért népszerűtlenek a mélygarázsok és a parkolóházak a fővárosban - írja a Népszabadság. A lapnak nyilatkozó közlekedési szakember szerint emellett az autósok - kihasználva a felszínen tapasztalható rendezetlen állapotokat - inkább bliccelnek az utcán, mintsem fizessenek a mélygarázsban.

Új építésügyi szabályzat kellene, hogy több autós használja az új mélygarázsokat és parkolóházakat - Szálka Miklós, a Fővárosi Közgyűlés városüzemeltetési bizottságának elnöke szerint. A közlekedésmérnök úgy véli, a mostaniak többsége szűk, rossz helyen vannak a tartóoszlopok, keskenyek a fordulók, kicentizettek a helyek - írja a Népszabadság. A szakember szerint a külföldi nagyvárosokban nem csak a tágasabb kialakításra törekednek, de a nőknek és a gyerekeseknek jól megvilágított nagyobb helyeket állapítanak meg. 

Dre nem csak ez az, mi miatt nem használják sokan az ilyen létesítményeket. A felszínen ugyanis rendezetlen a parkolási helyzet (három parkolási társaság is működik), és sokan inkább fizetik a büntetést, amit még meg is úszhatnak, minthogy bemenjenek a garázsba, ahol mindenképp fizetni kell. A szakember szerint az az oka annak is, hogy még kevés a csak várakozási funkcióra készült mélygarázs, inkább irodaházak, bevásárlóközpontok alá építenek ilyeket. 

Szálka szerint tény, hogy nem lehet mindenhova mélygarázst vagy parkolóházat építeni, de legalább be kellene tartatni azt az építészeti előírást, amely szerint minden újonnan létesült ingatlanhoz megfelelő számú parkolót kell biztosítani. Ahol a körülmények ezt nem teszik lehetővé, a kötelezettséget pénzzel is meg lehet váltani és ebből az önkormányzatok másutt bővíthetik a várakozóhelyek számát. Csakhogy Európában például nemcsak a megváltást fizettetik be szigorúan, hanem a befolyt pénz elköltését is szorosan ellenőrzik - derül ki a Népszabadság írásából. 