Teljes készültségben a libanoni hadsereg

Teljes készültségbe helyezték a libanoni hadsereget Rafik Hariri volt kormányfő meggyilkolását követően. A merénylet után Hariri hívei az utcákra vonultak. Az ellenzék szerint a merénylet mögött a szír-barát libanoni és a szíriai kormány áll. 

Teljes készültségbe helyzeték a libanoni hadsereget Rafik Hariri volt kormányfő megölését követően. A politikust hétfőn röpítette a levegőbe egy öngyilkos merénylő. A hadsereg bejelentése szerint "mozgósítják, és teljes riadókészültségbe helyezik az összes katonai egységet". Járőrök cirkálnak a bejrúti utcákon, ellenőrző pontokat állítanak fel, behívják a szabadságon lévő katonákat, és felfüggeszteték a szabadságolásokat - jelentette a be hadsereg vezetése. 

Az országban emellett három napos nemzeti gyászt rendeltek el.

Az autóbombás merénylet - amelyben összesen kilencen veszették életüket - igen feszült helyzetben következett be. A libanoni ellenzék és az országot megszállva tartó Szíria között ugyanis egyre növekszik az ellentét. A libanoni ellenzék a szíriai és a libanoni kormányt vádolja a merénylet elkövetésével. 

Hariri felbőszült hívei Libanon-szerte az utcákra vonultak, gumikat égettek, egyesek megpróbálták felgyújtani a szíriai Baath párt bejrúti irodáját. Az ellenzék a kormány azonnali lemondását és a szír csapatok még a májusban esedékes választások előtti kivonását követeli, illetve három napos általános sztrájkra hívott fel.

A hatalmas erejű robbanás okai még ismeretlenek. Hétfőn egy eddig ismeretlen csoport, a Naszr val Dzsihád fí Bilád es-Sám" (Győzelem és Szent Háború Nagy-Szíriában) vállalta magára a merényletet, azt közölve, hogy öngyilkos merénylő volt a tettes. A bejelentés hitelesége azonban megkérdőjelezhető. 