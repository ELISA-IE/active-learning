Állami cégtől szerzett milliókat falujának Wekler

Bár nem tagja a tervezett bátaapáti atomtemető környezetében létrejött tájékoztató társulásnak, mégis több tízmillió forint állami pénzt vett fel lakossági tájékoztatás címén Mecseknádasd, melynek polgármestere Wekler Ferenc SZDSZ-es képviselő - idézi a Népszabadság két fideszes politikus állításait. A falunak nem jár pénz a nukleáris alapból, azonban titkos szerződést kötött a Paksi Atomerőművel, így mégis hozzájut a több tízmilliós támogatáshoz.

Két fideszes képviselő kérdést intézett az igazságügy-miniszterhez, mert információik szerint Wekler Ferenc szabad demokrata országgyűlési képviselő, mecseknádasdi polgármester faluja titkos szerződés alapján kapott több tízmillió forintot a Paksi Atomerőműtől. A fideszes képviselők információi szerint Mecseknádasd 50-100 millió forint körüli támogatást vehetett fel az állami cégtől.

Az ellenzéki politikusok szerint érthetetlen ez a fajta támogatás. A tervezett bátaapáti atomtemető környékén lévő nyolc település még 1997-ben hozott létre tájékoztató társulást. Ezek a települések a tervezett atomtemetőtől lévő távolságuk függvényében évi 60-200 millió támogatást vehettek fel a nukleári alapból lakossági tájékoztatásra - írja a Népszabadság. Mecseknádasd és Ófalu is kapott pénzt azonban ők nem az alaptól, hanem közvetlenül az erőműtől, ráadásul úgy, hogy ez a két település nem is tagja a tájékoztató társulásnak. A szerződés részletei nem ismertek, mivel a megállapodás titkos.

Wekler Ferenc szerint érthetetlen a fideszes politikusok támadása, hiszen Mecseknádasd és Ófalu szerinte igazságtalanul maradt ki a tájékoztató testületből, de ezeken a településeken is folyamatos a lakosság felvilágosítása. Az SZDSZ-es képviselő - aki néhány hónapja az atomtemető építésével kapcsolatos ügyek kormánymegbízottja - szerint így az atomerőművel kötött megállapodás csak orvosolta a két település igazságtalan mellőzését. Wekler szerint a bonyodalmat az atomtörvény hiányossága okozta, a szerződés titkosítására vonatkozó kérdést pedig azzal utasította vissza, hogy az újságírói okoskodás.