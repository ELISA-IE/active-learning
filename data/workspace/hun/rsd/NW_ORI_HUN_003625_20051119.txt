Sinatrával búcsúztatták Schröder kancellárt

Szombat este Hannoverben, Gerhard Schröder leköszönő kancellár lakóhelyén nagy, zenés parádéval (Zapfenstreich) búcsúztatta a Bundeswehr a leköszönő kancellárt.

A Bundeswehr fáklyás, zenés parádéval búcsúzott lakóhelyén, Hannoverben Gerhard Schröder kancellártól, aki hét évig irányította Németországot. A városháza előtt megtartott ünnepségre hatszáz vendéget hívtak meg. A búcsú idejére hermetikusan lezárták a környéket. Az ünnepségen a kancellár mellet Peter Struck védelmi miniszter vesz részt, a Bundeswehr magas rangú képviselőivel egyetemben. 

A németül Zapfenstreichnak nevezett ünnepség a Bundeswehr legünnepélyesebb ceremóniája három részből áll: először a katonazenekar az ünnepelt kedvenc zeneszámaiból játszik hármat; Schrödernek a Bicska Maxit (Kurt Weill és Bertolt Brecht Koldusoperájából), Gershwin Nyáridőjét a Porgy és Bess című operából, valamint a Frank Sinatra által halhatatlanná tett My way-t játszották. Ezt követően közös ima következik, majd a himnusz zárja le a ceremóniát. 

Gerhad Schröder kancellár, aki kedden adja át hivatalát Angela Merkelnek a tévéközvetítés tanulsága szerint többször is könnyeivel küszködött.