Olcsóbban vásárolhatunk az interneten

2004-ben az interneten keresztül értékesítő kiskereskedelmi boltok forgalma elérte a 12 milliárd forintot, ami idén a várakozások szerint 18 milliárd forintra is nőhet. Az online áruházak több mint 86 százaléka 1-10 százalékos kedvezményt biztosít vásárlói számára - derül ki a GKI felméréséből.

A Forrester Reserach júliusban közzétett felmérése szerint 2004-ben a teljes online kiskereskedelmi piac világszerte közel negyedével bővült. Magyarországon a tavalyi forgalom értéke elérte a 12 milliárd forintot.

Jelentős árkedvezményt is elcsíphetünk

A felhasználók számára megéri a világhálón vásárolni, mert az áruházak 35 százaléka a termékek többségét, további 35 százaléka pedig részben olcsóbban kínálja, mint a hagyományos kiskereskedelmi egységek. E boltok több mint 86 százaléka 1-10 százalék közötti kedvezményt biztosít vásárlói számára.

Annak ellenére, hogy a hazai internetező társadalom legaktívabb felhasználói nem az "árérzékeny" jövedelemkategóriájú társadalmi rétegből kerülnek ki, a felmérés készítői szerint az interneten keresztül elérhető jelentős árkedvezményekkel lehet(ne) nagymértékű növekedést elérni a forgalomban. E vásárlási forma egyik előnye a kényelem, ám a felhasználók többsége számára mégis az elérhető árkedvezmények a vonzóak.

Új üzleti modellek jelentek meg

Színesedik az interneten keresztül értékesítő boltok típusa, így egyre nehezebb különbséget tenni a tisztán internetes, illetve a hagyományos kiskereskedelmi egységgel rendelkező áruházak között. Megjelentek újabb üzleti modellek a piacon ("az online boltok piactere", "bevásárlóközpontok"), illetve azok a hagyományos kiskereskedelmi háttérrel rendelkező boltok, amelyek az interneten keresztül sikeresen értékesítenek, kiszervezték az online tevékenységüket, és egy külön cégben végzik azt.

Becslések alapján 2004-ben a piaci szereplők 81 százalékának, 2005-ben 75 százalékának az éves nettó árbevétele nem érte el az 5 millió forintot. Ugyanakkor 2005-ben a válaszadók közül az 5 millió forint alatti, illetve a 20-100 millió forint közötti forgalmat generált áruházak egy része magasabb árbevétel kategóriába lépett 2004-hez képest, amely alapján bizonyos szereplők megerősödésére lehet következtetni - derül ki a GKI Gazdaságkutató Rt., a T-Mobile Magyarország Rt. és a Sun Microsystems Kft. közös felméréséből.