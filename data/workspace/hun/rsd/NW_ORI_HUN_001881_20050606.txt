Kémek gyűjtik be állítólag a kínai emigránsokat

Ezer kínai kém működik Ausztráliában - állítja egy szökésben lévő kínai diplomata, aki állítása szerint maga is közreműködött a kínai emigránsokat figyelő, esetenként el is rabló szervezet munkájában. Csen Jonglin ausztráliai menedékért folyamodott, de lehet, hogy csak vízumot kaphat. A kínai követség szerint Csen csak azért találta ki a kémtörténetet, hogy Ausztráliában maradhasson, mivel lejárt négyéves kiküldetése.

Egy szökésben lévő kínai diplomata szerint hazájának ezer ügynöke működik Ausztráliában, akik több kínai menekült elrablását megszervezték. Csen Jonglin szerint ő maga is közreműködött a kémszervezet tevékenységében, feladatai közé tartozott a kínai emigráns csoportok - így a Falung Gong vallási közösség tagjai, a tibeti, tajvani és ujgur szélsőségesek támogatóinak - figyelése - írja a CNN. 

A sydney-i kínai konzulátuson dolgozó férfi minderről egy az ausztráliai médiának küldött levélben, illetve egy szombati demonstráción számolt be, ahol a Tienanmen téri eseményekre emlékeztek. A kínai követség szerint ugyanakkor a férfi vádjai "kitalációk". "Hogy elérje Ausztráliában maradását, Csen Jonglin megalapozatlan, képzeletbeli történeteket talált ki" - közölte a konzulátus. A követség szerint Csennek éppen lejárt négyéves ausztráliai kiküldetése, és csak azért vádaskodik, hogy ne kelljen visszatérnie Kínába. 

Tény, hogy Csen korábban beadott politikai menedékkérelmét 24 órán belül elutasították az ausztrál hatóságok, arra biztatva őt, hogy térjen vissza konzulátusi munkájához. Állítása szerint azonban, amikor május 26-án besétált az ausztráliai bevándorlási hivatalba és előadta a fent említetteket, az ausztrál hivatalnokok leállították. Sőt, jelezték kínai feletteseinek, hogy menedékjogért folyamodott, ami miatt a múlt héten kénytelen volt elhagyni Sydney-t, elrejteni feleségét és gyerekét.

A férfi - ausztrál javaslatra - pénteken újabb kérelmet adott be, ezúttal sima turistavízumért. A hivatal közlése szerint a kérelmet a szokásos módon bírálják el. Alexander Downer külügyminiszter szerint megvizsgálják a lehetőségét, hogy a férfi speciális, védettséget biztosító vízumot kapjon, azt mérlegelve, hogy vajon az események után számítania kell-e büntetőeljárásra, ha visszatér Kínába. A BBC News szerint Csen amúgy annak idején részt vett a Tienanmen téri tiltakozásokban, és átnevelés után csatlakozott a kínai diplomáciai szervezethez.

A diplomatabotrány érzékeny időszakban robbant ki Ausztráliában, mivel szabadkereskedelmi egyezményt szeretnének kötni az ázsiai országgal. Ezzel kapcsolatban számos vezető kínai politikus tett látogatást náluk. Legutóbb például Vu Bangguo, a kínai nemzetgyűlés elnöke. A két állam közötti kereskedelem az utóbbi években egyre jelentősebbé vált. Kína, száguldó gazdaságának táplálására főleg nyersanyagokat vásárol Ausztráliától. Mostanra Kína lett Ausztrália harmadik legjelentősebb kereskedelmi partnere, a kettejük közti forgalom eléri az évi 23 milliárd dollárt. 

A kínai kémek ugyanakkor nem csak az emigránsokkal foglalkoznak. A The Australian című lap múlt héten azt jelentette, hogy az ausztrál hírszerzés (ASIO) felállított egy új kémelhárító egységet, amelynek feladata az ausztrál ipari technológiákra utazó kínai és orosz kémek elleni fellépés lesz. A kormányzati forrásokra hivatkozó lap szerint mostanra több kínai kém van, mint orosz, akik általában diplomataként, üzletemberként vagy szakértőként szivárognak be az országba.