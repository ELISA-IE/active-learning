Nem szállít olajat a Jukosz a Molnak

Előre láthatatlan, kényszerítő körülményre hivatkozva két hónapig nem szállít olajat a Jukosz nemzetközi partnereinek - közölte a Reuters. A Mol vélhetően más orosz olajcégtől szerzi be importjának így kieső 60 százalékát moszkvai szakértők szerint. A Mol csütörtökön bejelentette: ötéves szállítási szerződést kötött az immár elsőszámú orosz olajcéggel, a Lukoillal. 

Vis maiort jelentett be a Jukosz fő kereskedelmi egysége, a Petroval hosszú távú olajszállítási szerződéseinek teljesítésére szerda este, mivel a cég nem kap olajat a Jukosz elárverezett termelőegységétől, a Juganszktól. A hírt a Reuters jelentette nyugat-európai kereskedőkre hivatkozva. A szállítások egyelőre hivatalosan két hónapig szünetelnek, de szakértők szerint nincs esély a szállítások felújítására. Amennyiben a társaság két hónap elteltével sem teljesíti szerződéseit, azok felbonthatóvá válnak - írja a távirati iroda. 

A Mol addig is más orosz cégektől, így a Lukoiltól, a Szibnyeftytől vagy a TNK-BP-től veszi meg a behozatalának 60 százalékát jelentő olajmennyiséget orosz iparági szakértők szerint. 

Az elemzők arra is felhívták a figyelmet, hogy a Juganszk elárverezésében érintett cégek nem szerepelnek e lehetséges exportőrök között. 

Új olajszállítási szerződést jelentett be a Mol

A Mol öt éves szállítási szerződést írt alá az orosz Lukoil olajcéggel évi 5 millió tonna kőolaj magyarországi és szlovákiai szállításáról - közölte a magyar olajtársaság a Budapesti Értéktőzsde honlapján csütörtökön. A szerződés megkötsre a két cég jelenleg is érvényes szállítási megállapodásának kedvező tapasztalataival indkolta a Mol.

A részvények árfolyama alig változott

A bejelentések nyomán a Mol részvényeinek árfolyama alig változott: az olajcég papírjaival 11 óra előtt néhny perccel 12 250 forinton kereskedtek, ami 0,49 százalékos gyengülést jelent. A tőzsde irányadó mutatója ugyanekkor 0,32 százalékkal, 15 087-re gyengült. 