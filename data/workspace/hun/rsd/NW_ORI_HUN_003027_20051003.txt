Nyomkövetőt szerelhetnek a rendőrökre

Hamarosan minden rendőrjárőr-autót felszerelnek műholdas jeladóval. A rendőrök ettől azt remélik, hogy így nem csak azt tudják pontosan követni, hogy merre jár a kocsi, hanem azt is, hogy milyen intézkedés zajlik éppen. Azt is tervezik, hogy később nem csak az autókat, hanem a gyalogos járőröket is felszerelnék jeladóval. Péterfalvi Attila adatvédelmi biztos szerint azonban ezt a lépést semmi nem indokolhatja, és innen már csak egy lépés a fülbe szerelt chip.

A rendőrség azt tervezi, hogy minden járőr kocsit felszerelnek műholdas jeladóval. Így egy központból pontosan nyomon tudják majd követni, hogy merre járnak az autók. A tervek között az is szerepel, hogy később nem csak az autókat, hanem a gyalogos járőröket is felszerelnék jeladóval. 

Garamvölgyi László, az Országos Rendőr-Főkapitányság szóvivője közölte, hogy januártól teljesen új kommunikációs rendszert vezetnek be. "Minden autót felszerelünk műholdas jeladóval, így az ügyeletes tisztek pontosan fogják tudni, hogy merre jár az adott kocsi" - mondta. A tisztek a központban monitorokon követhetik az autók útját. A szóvivő szerint az új rendszer jelentősen növeli majd a rendőrség hatékonyságát, mert nem csak arról fognak tudni, hogy hol van az autó, hanem arról is, hogy milyen intézkedés zajlik éppen. Összesen 4000-4500 kocsit szerelnek fel több lépcsőben műholdas jeladókkal.  

A műholdas nyomkövetésen kívül az is felmerült, hogy a gyalogos járőröket is jeladóval szerelik fel. Péterfalvi Attila adatvédelmi biztos az [origo]-nak elmondta, hogy egyelőre nem tudja komolyan venni ezt az elképzelést. "Ez majdnem olyan, mintha a rendőrökön próbálnák ki, hogy milyen, amikor már az emberek fülébe tesznek chipet" - fogalmazott. A biztos szerint ezt semmi nem indokolhatja. "Hiszen nem egyedül járőröznek, telefon és URH is van náluk" - tette hozzá. 

Ami a rendőrautókba szerelt jeladókat illeti, Péterfalvi Attila csak akkor tartja megvalósíthatónak a tervet, ha a szakmai szempontok mellett személyes adatok védelméről sem feledkeznek meg. A biztos emlékeztetett, hogy 2004-ben felmerült, hogy kamerákat helyezzenek el a rendőrautókban, ami szintén aggályos volt adatvédelmi szempontból. A chipről és az autókba kerülő jeladókról a rendőrség egyelőre nem kérdezte a biztos véleményét. 

Garamvölgyi László kijelentette, hogy egyelőre valóban nem kérdezték az ombudsmant, de később mindenképpen meghallgatják az álláspontját. A szóvivő hozzátette, hogy a jeladókat Európa számos országában sikerrel alkalmazzák. A rendszert egyébként Budapest egyik kerületében és néhány vidéki városban már tesztelték, ennek eredményéről azonban csak később tájékoztatnak.