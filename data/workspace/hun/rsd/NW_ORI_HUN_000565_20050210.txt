Gyurcsány Ferenc bízik az olcsó forintban

Bízni lehet abban, hogy a csökkenő kamatok a jövőben olcsóbb forintot eredményeznek, ezzel javulnak a hozamkilátások és a fejlődési lehetőségek a reálgazdaságban - mondta Gyurcsány Ferenc vállalati vezetők előtt csütörtökön Budapesten.

A Central European Business Centre (CEBC) üzleti reggelijén a miniszterelnök úgy fogalmazott, hogy a magas kamat részben oka az erős forintárfolyamnak, ami az exportra termelők nyereségét elolvasztja, és erősíti az importversenyt. Hozzátette: egyetértés van abban, hogy a jövőben csak nagyon mérsékelt, óvatos, lassú kamatmérséklést lehet véghezvinni. 

A kormányfő szerint az árfolyam és a monetáris politika kérdései Magyarországon indokolatlanul kívül esnek a tárgyilagos, higgadt megközelítésen. A Monetáris Tanács intézményi függetlensége nem jelenti azt, hogy a monetáris politikáról mint a gazdaságpolitika fontos részéről, nem lehet beszélni - mondta Gyurcsány Ferenc.