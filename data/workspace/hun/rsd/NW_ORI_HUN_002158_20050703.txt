Putyin kisajátítaná a vodkagyártást

Állami monopóliumot akar bevezetni a vodkagyártásban Vlagyimir Putyin. Az orosz elnök szerint rengeteg a silány minőségű termék, ami évente 40 ezer orosz halálát okozza - írja a BBC News.

Vlagyimir Putyin orosz elnök az alkoholos befolyásoltsághoz kötődő halálesetek magas számára hivatkozva államosítani akarja a vodkagyártást - írja a BBC News. A Szovjetúnió összeomlása óta szabad, évi 9 milliárd dollárt ( 1800 milliárd forintot) hozó vodkapiacon apró cégek százai osztoznak. Elemzők szerint azonban a termékek negyede kifejezetten rossz minőségű.

Putyin azt állítja, hogy a gyatra szesz évente 40 ezer orosz halálát okozza. Az AFP jelentése szerint pedig idén már az első négy hónapban elérte a 13 ezret a halálos áldozatok száma.

A vodkapiac felét jelenleg is az állami tulajdonban lévő RosSpirtProm birtokolja. A vodkafogyasztás pedig továbbra is nagy divat Oroszországban: a Reuters szerint 2003-ban 2,2 millárd liter fogyott a burgonyapálinkából, ami évi 15 litert jelent fejenként minden orosznak.