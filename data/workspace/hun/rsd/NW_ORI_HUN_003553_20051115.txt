Ellentételezik a gázáremelést

A kormány múlt heti ülésén elfogadta a nem lakossági fogyasztók 19 százalékos gázáremelésének közintézményekre vonatkozó ellentételezését - a Népszabadság értesülése szerint. 

A kabinet a novembertől hatályos emeléskor ígérte meg, hogy a közintézményekre - önkormányzatokra, oktatási, szociális, kulturális, egészségügyi, egyházi épületekre - nem vonatkozik majd az emelés. 

A korábbi hírekkel ellentétben ugyanakkor ezek az intézmények első körben a megemelt gázszámlát kapják meg, és ezt ki is kell fizetniük. (A lakosság kompenzációja ezzel ellentétben úgy működik, hogy a kormány a gázszámla mértékét csökkenti oly módon, hogy a többletet a szolgáltató az állami költségvetéstől kapja meg.)

A mostani kormánydöntés értelmében a különböző intézmények a 19 százalékos emelés miatti többletkiadásukat később, felsőbb költségvetési szervükön vasalhatják be. A kormány számításai szerint az idén az ellentételezésre a költségvetésnek 1,6 milliárd forintot kell költeni. A mostani határozat csak az idén elfogyasztott gáz után kifizetendő számlákra vonatkozik: arról, hogy miként ellentételezik az idén elfogyasztott gázra vonatkozó 2006-os számlákat, újabb határozat várható. 