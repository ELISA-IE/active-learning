Csütörtökig lehet pótérettségire jelentkezni

Csütörtökig lehet jelentkezni a február-márciusi érettségi vizsgákra. Ekkor hagyományos érettségi vizsgát nem lehet letenni, ehelyett javíthatnak és ismételhetnek a korábban érettségizettek, valamint emelt szintű vizsgát tehetnek abból a tantárgyból, amelyből korábban középszinten érettségiztek.

December 15-én, csütörtökön lehet utoljára jelentkezni a február-márciusi érettségi vizsgákra. Ez a vizsgaidőszak a javító, ismétlő vizsgázókon kívül, azoknak a korábban érettségizetteknek biztosít lehetőséget, akik szintemelő vizsgára készülnek. 

A középiskolai tanulók közül azok, akik korábban már középszinten érettségi vizsgát tettek, ebben a vizsgaidőszakban, ugyanabból a vizsgatárgyból szintemelő vizsgára jelentkezhetnek. Rendes érettségi vizsga ebben a vizsgaidőszakban nem tehető. 

A február-márciusi vizsgaidőszakban, csak az Országos Közoktatási Értékelési és Vizsgaközpont (OKÉV) hét regionális igazgatósága szervez vizsgákat, a középiskolák nem. A vizsgázóknak így a jelentkezésüket az OKÉV területileg illetékes igazgatóságához kell benyújtaniuk. A jelentkezési lap, valamint a jelentkezéssel kapcsolatos minden információ megtalálható az OKÉV honlapján, a www.okev.hu-n. 

A felsőoktatási felvételihez szükséges érettségi vizsgákat hagyományosan, a május-júniusi vizsgaidőszakban lehet majd letenni, amelynek jelentkezési határideje 2006. február 15. 