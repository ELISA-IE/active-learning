Tömegessé válhat a meddőség

Megduplázódhat a meddő párok száma a következő évtizedben - állítják meddőséggel foglalkozó brit orvosok. A terméketlenség sok esetben korábbi abortusz vagy szexuális úton terjedő fertőzés következménye, férfiaknál pedig a stressz hat negatívan a nemzőképességre. Az [origo]-nak nyilatkozó szakember szerint Magyarországon még rosszabb a helyzet, mert nagyon sok az abortusz.

Hétből egy párnak vannak termékenységi problémái, de a sheffieldi egyetem orvosa, Bill Ledger szerint ez az arány romlani fog, egy évtizeden belül minden harmadik pár meddő lesz. A meddőség hátterében gyakran korábbi abortusz, illetve szexuális úton terjedő fertőzések állnak. A chlamydia elnevezésű fertőzés előfordulása például megduplázódott az utóbbi tíz évben. A professzor szerint azok a tinédzserek lesznek néhány év múlva a meddőségi központok páciensei, akiket mostanában ilyen betegségekkel kezelnek. Rontja a termékenységet az elhízottság is, a 19 év alatti fiatal lányok 6 százaléka pedig túlsúlyos - mondta a professzor a BBC-nek. A férfiak esetében a stressz hat negatívan a nemzőképességre.

A terméketlenség hátterében állhat az is, hogy a nők túl sokáig halasztgatják a gyerekvállalást. "A nők egyszerűen nem olyan termékenyek 35 éves kor után" - mondta a meddőségi szakember. Szerinte úgy lehetne megállítani ezt a folyamatot, ha különböző intézkedésekkel megkönnyítenék a gyereket vállaló nők helyzetét. Nagy-Britanniának is követnie kell Franciaország és a skandináv országok példáját, és adócsökkentéssel, nagyobb anyasági támogatásokkal arra ösztönözni a nőket, hogy néhány évre tegyék félre a karrierjüket és szüljenek gyereket - nyilatkozta a professzor.

Ugyanez a helyzet Magyarországon, sőt inkább rosszabb, mert a nyugat-európai országokhoz képest több az abortusz, a terhességmegszakításon átesetteknél pedig gyakoribb a meddőség előfordulása - mondta az [origo]-nak Dévai István főorvos. Az általa vezetett meddőségi központot is egyre többen keresik fel azzal, hogy csatlakozni akarnak a lombikbébi-programhoz. Azok közül, akik tőlük kérnek segítséget, körülbelül 25-30 százalékának sikerül teherbe esni - ez megfelel a nemzetközi aránynak - mondta a főorvos.

A hazai meddőségi szakemberek eddig inkább a nőknél találtak problémákat, de mostanában egyre inkább a férfiakra irányul a figyelem. Ennek hátterében állhat a stressz, valamint különböző kémiai anyagok, amikkel kapcsolatba kerülnek, akár az erős ruhafesték is - mondta Dévai István főorvos.

A magyar nők is egyre később vállalnak gyereket, sokan 30 éves koruk után kapnak észbe, hogy itt lenne az idő családot alapítani. 25-26 éves korukig tanulnak, utána a megszerzett tudást szeretnék hasznosítani, majd 30 évesen jönnek rá, hogy gyereket szeretnének - mondta a meddőségi központ főorvosa. "Sok 30 éves úgy jön hozzám, hogy sehol egy normális pasas, de lassan gyereket kéne szülni" - mondta Dévai István. 35 éves kor után viszont már nagyobb az esélye a kromoszóma-károsodásnak, és a meddőségi kezelések is egyre kevesebb reménnyel kecsegtetnek.

Meddőségi kezelést Magyarországon csak azok a nők kaphatnak, akik hivatalos papírokkal igazolják, hogy van férjük vagy élettársuk. A dajkaanya közreműködése pedig, azaz hogy egy pár gyerekét egy másik nő hordja ki, tilos. Szintén tiltják a törvények a nem anonim petesejt-adományozást, vagyis senki nem adhat petesejtet meddő testvérének vagy barátnőjének. Ezeket a rendelkezéseket diszkriminatívnak tartja a Társaság a Szabadságjogokért és a Lombikprogramban Részt Vevőkért Alapítvány, ezért megváltoztatásukat kérik.

Újhelyi István gyermek- és ifjúsági kormánymegbízott a közelmúltban országgyűlési határozati javaslatot terjesztett a parlament elé, amely a petesejt-adományozás kérdését is érinti. A képviselő egyetért a TASZ álláspontjával, szerinte is jobb lenne, ha a petesejtet nem csak anonim módon lehetne adományozni. A javaslat arra is kitér, hogy kapjanak munkahelyi védettséget és anyagi támogatást azok, akik lombikbébi-programban vesznek részt.Tiefenthaler Eszter