A gyapoton veszekszik Brazília és az USA

Egyre hevesebb az Egyesült Államok és Brazília között kibontakozott gyapot-kereskedelmi vita. Az USA jelezte, Brazília ellen megtorló intézkedések bevezetésére is sor kerülhet, ha a dél-amerikai ország szankciókat vet ki.

Az amerikai külügyminiszter-helyettes, Robert Zoellick azt mondta, az Egyesült Államok "vissza tudja vonni" a kereskedelmi kedvezményeket, melyeknek értéke meghaladta a kétmilliárd dollárt - tájékoztat a BBC. 

Korábban Brazília a Világkereskedelmi Szervezethez (World Trade Organization; WTO) fordult, hogy jóváhagyást szerezzen a Washingtonra kivetendő büntetéshez. Brazília véleménye szerint az USA elfelejtett időhatárt szabni az amerikai gyapottermesztők számára folyósított támogatások megszűntetésére. 

Brazíliai látogatása előtt Zoellick figyelmeztetett: mindig veszélyt jelent a kereskedelmi kapcsolatokra, ha bizonyos dolgok kicsúsznak az irányítás alól. Ha az egyik fél megtorlásra határozza el magát, ki tudja, talán mások is ezt fogják tenni. Hozzátette még, ilyen szankciókat csak akkor kéne kivetni, ha egyik fél sem kísérelte meg megoldani a problémát. 

Az Egyesült Államok a brazil aggodalmakra a kongresszus elé terjesztette a törvény módosítását, és a dohai világkereskedelmi tárgyalások alatt is dolgozott rajta, mondta a külülgyminiszter-helyettes. 

Zoellick bejelentése az amerikai mezőgazdasági miniszter, Mike Johanns mezőgazdasági miniszter reakcióját követte. Az agrártárca vezetője indítványozta, hogy vizsgálják meg alaposan az államok növénytermesztőket támogató szubvenciós rendszerét. Ezen lépés nélkül, az USA nem lenne képes kiállni saját feltételrendszere mellett, így pedig sokkal nehezebben juthatna csak ki a világpiacra, figyelmeztetett az agrárminiszter. 

Muszáj a WTO-ra támaszkodnunk, hogy kikényszerítsük a szabad piacot az amerikai termékek számára, mondta Johanns. "Tisztázzuk: nem a WTO fogja megírni a következő mezőgazdasági támogatási rendszerünket. A támogatói program irányvonalát illetően muszáj vezetői képességeket mutatnunk, hogy elérjük a világ más országainak piacaira való bejutást." 

Csütörtökön Brazília azt kérte a WTO-tól, hogy járuljon hozzá egymilliárd dollár értékű szankció kivetéséhez az Egyesült Államokra, mivel az elmulasztotta megváltoztatni szubvenciós rendszerét. Brazília élen jár azon erőfeszítésekben, amelyeket a fejlődő országok alkotta G20 csoport tesz, hogy nagyobb hozzáféréshez jussanak a külső piacokon. 

A szegényebb országok szerint az amerikai szubvenciós rendszer eltorzítja az árakat és a gyapot exportárának csökkentésével sérti a versenyt. 

Múlt hónapban az amerikai kereskedelmi képviselő, Rob Portman hangsúlyozta, országa intézkedésekbe kezdett. Ám a kongresszusnak benyújtott törvényreform egyelőre nem "ment át", mivel a kormány a Rita hurrikán hatásaival foglalkozik, tette hozzá Portman akkor.