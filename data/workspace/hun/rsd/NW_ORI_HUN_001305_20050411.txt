Felgyorsult az áfa visszafizetése

A mai napig összesen 222 milliárd forint áfát utalt vissza az APEH azoknak a vállalkozásoknak, amelyek 2004. negyedik negyedéve tekintetében visszaigénylési kérelemmel éltek - nyilatkozta az MTI-nek Juhász István, az APEH szakmai elnökhelyettese. 

 

Az ellenőrzések befejezése után a következő hetekben további 80 milliárd forint értékű visszautalás várható. Ennek nagy része a tavalyi év negyedik negyedévéhez köthető, így a 2004-es évet hamarosan le lehet zárni. Az utóbbi napokban felgyorsult a negyedik negyedévi áfa-visszaigénylések kiutalása is, így például április 5-én, egyetlen napon 20 milliárd forintot meghaladó összeget fizetett ki az adóhatóság. Az érintett időszak után az adózók egyébként mintegy 300 milliárd forintnyi áfát igényeltek vissza. A következő hetekben kerülhet sor a harmadik negyedévről visszamaradt 24 milliárd forintnyi áfa kiutalására. A késedelem abból adódott, hogy 40 milliárd forintot meghaladó összeg után kellett megvárnia az APEH-nak az uniós partnerek adatszolgáltatását. Az elnökhelyettes rámutatott arra, hogy az Európai Uniós csatlakozás után jogilag nehezen kezelhető és félreérthető helyzet alakult ki az áfa utalások illetve visszaigénylések esetében. A jogértelmezési problémák miatt tévesztő adózókat éppen ezért nem is bírságolták, azokat a vállalkozásokat viszont igen, amelyeket adócsaláson, jogtalan visszaigénylésen értek. A gyakorlatban ez azt azt jelenti, hogy az ellenőrzések során közel 5 milliárd forintot meghaladó adóhiányt állapítottak meg. Az adóhiány és az emiatt kiszabott bírságok együttes összege mindenképpen meghaladja az elhúzódó visszautalások miatt fizetett késedelmi kamatokat. Az 1,2 millió magyar vállalkozásból, közel 510 ezer készít áfa bevallást, de a visszaigénylés tekintetében közülük csak mintegy ezer adózó esik abba a körbe,amelyeknél az EU-s adatszolgáltatást meg kellett várni - közölte Juhász István. 