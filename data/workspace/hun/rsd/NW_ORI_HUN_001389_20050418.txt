Felével nőtt a mobilbanki ügyfelek száma

2004. december 31-én 670 ezer lakossági ügyfélnek volt mobilbanki szolgáltatásokra szóló szerződése a hazai bankoknál, ami 51 százalékkal több az előző évesnél. Tavaly év végén mintegy 47 ezer webkártya, azaz kizárólag internetes fizetésre alkalmas kártya volt használatban, ami ugyan 45 százalékkal több, mint egy évvel korábban, de még mindig alacsony a lakosságszámhoz képest.

Mobiltelefonos banki szolgáltatásokra szóló szerződéssel 2004. december 31-én 670 ezer lakossági és 66 ezer vállalati ügyfél rendelkezett. A megelőző három hónap során a lakossági ügyfelek száma 11, egy év alatt pedig 51 százalékkal növekedett. A mobilbanki szolgáltatást igénybe vevő vállalati ügyfelek száma egy negyedév alatt 6, 12 hónap alatt pedig 20 százalékkal nőtt - derül ki a GKI Gazdaságkutató Rt., a T-Mobile Magyarország Rt. és a Sun Microsystems Kft. közös, [origo]-hoz eljuttatott felméréséből.

A mobil-előfizetések száma (aktív SIM-kártya) Magyarországon tavaly év végén meghaladta a 8,7 milliót, ami 10 százalékos növekedést jelent éves szinten. Az adatok szerint a mobiltelefon-előfizetések közel 8,5 százalékához kapcsolódott mobilbanki szolgáltatásokra vonatkozó szerződés.

Az elmúlt egy évben a mobilbanki szerződéssel rendelkező ügyfelek számának növekedési üteme együtt változott a mobiltelefon-előfizetéssel rendelkezők számának növekedési ütemével, igaz, előbbi mértéke 7-8 százalékponttal magasabb volt.

A felmérésben részt vevő bankok 2004 végén több mint 1,5 millió élőhangos telefonbanking szolgáltatásra vonatkozó szerződéssel rendelkező lakossági ügyféllel rendelkeztek. A vállalati ügyfelek közül ugyanekkor mintegy 65 ezren használhatták ezt a szolgáltatást.

Még mindig kevés a virtuális bankkártya 

Az internetes kereskedelem fejlődését segíthetik azok a virtuális bankkártyák, amelyek kizárólag interneten keresztüli vásárlások lebonyolítására használhatók. Az úgynevezett webkártyák számának megadásával az online vásárló ügyfél kiküszöböli a saját bankkártyaszámmal való visszaélés lehetőségét, hiszen elkülönült kártyaszámot használ az internetes vásárlásokra. A webkártyán elérhető pénzösszeget a tulajdonos tetszése szerint tudja változtatni, és általában csak a vásárlás lebonyolítását megelőzően helyez el pénzt a kártyán. 

2004. december 31-én körülbelül 47 ezer webkártya volt használatban, ez 14 százalékkal több, mint egy negyedévvel korábban és 45 százalékkal több, mint egy évvel korábban. A webkártyák száma folyamatosan emelkedik, de még így is igen alacsony a lakosságszámhoz vagy akár a bankkártyákhoz képest is.