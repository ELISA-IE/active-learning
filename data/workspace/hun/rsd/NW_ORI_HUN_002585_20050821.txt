Felüljáró-felújítások kezdődnek hétfőn

Újabb útfelújítások kezdődnek hétfőn a fővárosban: ezúttal a Balatoni úton a villamos és a MÁV vágányok feletti felüljárok átépítése kezdődik meg. Budapesten így 12 felüljáró felújítása folyik egy időben.

A Podmaniczky Program keretében hétfőn újabb felüljáró felújítási munkálatok kezdődnek Budapesten - derül ki a főpolgármesteri hivatalnak az [origo]-hoz eljuttatott közleményéből. 

A Balatoni úton a villamosvonal és a MÁV vágányok feletti felüljárók állapota nem megfelelő, ezért a felüljárókat teljes egészében elbontják és november közepére építik újra Mindkét munka a Balatoni út teljes lezárásával végezhető el. A közúti forgalom a következő terelőútvonalon közlekedik: Dózsa György út - Kamaraerdei út - Repülőtéri út - Kőérberki út - Kétvölgy utca.

Hétfőtől 12 felüljáró felújítása folyik egy időben. A Fűrész utcai, Batthyány utcai és a Nagykőrösi úti felüljáró felújítását függő állványról végzik, hogy a közúti forgalmat ne zavarják. Ezeken a helyszíneken csak a gyalogosforgalom tilos. A Grassalkovich úti felüljáró teljes felújítását pedig sávlezárás mellett végzik. A nyár elején kezdődött Szentmihályi úti, Budaörsi út-Nagyszőlős utcai felüljáró és a Márvány utcánál lévő felüljárók felújításával együtt november elejére 12 felüljáró újul meg.