Javulnak az izraeli-palesztin kapcsolatok

Újrakezdődtek a tárgyalások Izrael és a palesztinok között. A két fél vezető tárgyalói szerdán találkoztak Jeruzsálemben, valószínűleg egy Ariel Saron és Mahmúd Abbász közötti találkozó részleteiről egyeztettek. Izrael közben leállította a szélsőségesek elleni támadásokat, a Hamasz pedig fegyverszünetet fontolgat. Egy napon belül a Gázai övezet déli részén palesztin rendőrök vigyáznak az izraeli határvidékre.

Szerdán megbeszéléseket folytattak egymással izraeli és palesztin illetékesek Jeruzsálemben. Dov Weisglass izraeli vezető tanácsadó és Szaeb Erekat palesztin főtárgyaló találkozója jelzi: remény van rá, hogy a két fél között gyorsan javulnak a kapcsolatok. A megbeszéléseken feltehetően egy elkövetkező Saron-Abbász találkozó részleteiről egyeztettek. 

A megbeszélés után Ariel Saron izraeli kormányfő bejelentette, hogy megszüntetik a diplomáciai kapcsolatok befagyasztását. A kapcsolatok felfüggesztésére azt követően került sor, hogy palesztin szélsőségesek hat izraeli katonát öltek meg január elején a Gázai övezet határán. 

Palesztin illetékesek közölték, sikerült megállapodni Izraellel arról, hogy 24 órán belül palesztin biztonsági erőket vezényelnek a Gázai övezet déli részébe is, akiknek feladata a szélsőségesek izraeliek elleni támadásainak megakadályozása lesz. A terület északi részén az erőszakos cselekmények jelentősen visszaestek azóta, hogy a múlt héten palesztin biztonsági erőket irányítottak az izraeli határvidékre.

Két vezető palesztin biztonsági parancsnok szerint Izrael beleegyezett abba is, hogy tíz napon belül átadja négy ciszjordániai város - Rámalláh, Túl-Karm, Kalkilíja és Jerikó - biztonsági ellenőrzését a palesztinoknak. Egy vezető izraeli tisztviselő ugyanakkor közölte, hogy még nem született megegyezés, mivel Saul Mofaz védelmi miniszter külföldön tartózkodik. Mofaz hét végi rádióinterjúkban azonban azt mondta, hogy Izrael kész átadni a városok ellenőrzését, amint a palesztin biztonsági erők készen állnak rá.

Izrael eközben beleegyezett, hogy leállítja a szélsőségesek vezetői elleni célzott gyilkosságokat azokon a területeken, ahol a palesztin rendőrség biztosítani tudja a biztonságot. Ez volt a palesztinok egyik fő feltétele a négy éve folyó harcokat követő fegyverszünet megkötésére. Kedden a Hamasz vezetője is közölte, fontolgatják, hogy ideiglenesen beszüntetik az akcióikat, de figyelmeztetett, hogy minden új izraeli támadást megtorolnak.

A Gázai övezetből szerdán is érkezett hír erőszakról, palesztin források szerint az izraeli katonák megsebesítettek egy palesztin kislányt. Az izraeli hadsereg azonban nem tudta megerősíteni ezt az értesülést, csak annyit közölt, hogy a katonák egy rakétatámadást követően nyitottak tüzet. A palesztin rakéták - nyolc napja az elsők - nem okoztak károkat, és emberéletben sem tettek kárt. 