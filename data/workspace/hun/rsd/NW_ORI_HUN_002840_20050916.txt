Kitették a nőket az esti Híradóból

Napok óta egyedül vezeti Pálffy István az MTV esti Híradóját. Munkatársnőit arra hivatkozva, hogy a középkorú férfiak hitelesebbek a nézők számára, csak késő este, vagy kora reggel láthathják a nézők - írja a Népszabadság. 

Az MTV vezetése szerint a középkorú érett férfiak hitelesek a nézők számára a Híradó műsorvezetésére - írja a Népszabadság. A lap annak próbált utánajárni, mi az oka, hogy az utóbbi időben eltűntek a női műsorvezetők az MTV esti híradójából, és a műsort egyetlen férfi, Pálffy István vezeti. Varga Edit, Novodomszky Éva és Nagy Judit, csupán késő esti, vagy kora reggeli időpontokban tűnik fel a képernyőn. 

A lap szerint a Híradó nézettsége még a nők szeptember 12-én kezdődött eltüntetése előtt növekedett. A vezetők nemzetközi felmérésekre hivatkoznak, ezek szerint a tisztes-őszes halántéknak jobban hisznek a nézők. A Híradó egyik szerkesztője ugyanakkor név nélkül közölte, hogy számos felmérés létezik, amelyek közül több ellentmond a vezetők érvelésének. 

A lap szerint Pálffy István hónapok óta szeretett volna "megszabadulni" a női kollégáitól, és egyedül műsort vezetni. Ezt azonban Nika György korábbi Híradó-főszerkesztő megakadályozta. Pálffy a Népszabadság szerint többször is hangoztatta: nincs szüksége "masnira", díszekre, és súgógép nélkül is boldogul.

Az MTV több vezetője elutasította, hogy nyilatkozzon a döntés hátteréről, Holub Katalin szóvivő csak annyit közölt, hogy azért választották az egyszemélyes Híradót, mert ezzel szeretnék a nézők és a híradók közötti lojalitás szintjét emelni, ami könnyebb, ha csak egy személy jeleníti meg - írja a Népszabadság. 