Reklámokkal tüntetnék el a kutyaszart

Kutyapotty-kampány indul augusztustól a fővárosban, a fővárosi közgyűlés 60 millió forintot szavazott meg a reklámokra. A szervező cég tervei szerint négy hónapon át óriásplakátokon, a tévében, fényreklámokon és a liftekben is találkozhatnak majd a fővárosiak a kutyapiszok eltüntetésére felhívó reklámmal. A főváros emellett kutyapiszok-takarító gépek és más eszközök beszerzését tervezi 120 millióért.

Elindul a "Kulturált ebtartás" program első eleme, miután a fővárosi közgyűlés 60 millió forintot szavazott meg a kutyaürülék elleni négy hónapos reklámkampányra. A kutyaürülékgyűjtő eszközökre 120 millió forint jut, erre később írnak ki tendereket. Szerepelni fog benne lapátok, zacskók, ürüléktakarító gépek beszerzése - tájékoztatta az [origo]-t Czuk Dóra, a főpolgármester sajtófőnöke.

A reklámkampány, melynek elindulását decemberben jelentette be Demszky Gábor főpolgármester, a kutyatartóknak szól. A szemléletformálás célja "tisztább utcák, élhetőbb város" - fogalmazott Demszky, aki elismerte, hogy Budapest "egyre barnább". Decemberben már döntött erről a közgyűlés, és 90 millió forintot osztottak szét a kerületek, civil szervezetek között. A pénz Demszky szerint több százezer tisztasági készlet beszerzésére és szétosztására volt elég: zacskóadagolókra, kutyapiszok-tárolókra.

A reklámkampány szervezésére négyen pályáztak, köztük a plakátkiállítást is rendező Arc Művészeti Szolgáltató Kft. A pályázatot végül a McCann Erickson Budapest nyerte. "Tévés reklámokat, óriásplakátokat, liftreklámokat, citylightokat és újsághirdetéseket is tervezünk" - mondta az [origo]-nak Király Ildikó, a McCann Erickson ügyfélkapcsolati igazgatója. A kampány augusztus végétől novemberig tartana, ekkor a hirdetési árak is magasabbak, ezért a pénz, amit kaptunk, nem túl sok - tette hozzá. A cég tervezi azt is, hogy a gyerekeket is bevonja a kampányba nekik szóló rendezvényekkel, hiszen közülük sokan tartanak kutyát - mondta Király.

A McCann Erickson néhány éve már csinált kutyapiszok-ellenes reklámokat, akkor "Kutyapotty-kampány" cím alatt. A plakáton egy kutya szerepelt, akinek a fenekére egy papírdobozt erősítettek. A szöveg arra hívott fel, hogy "tégy inkább papírt a kutya alá az aszfaltra, az eredményt pedig dobd a kukába". Király Ildikó szerint lehet, hogy ehhez hasonló szlogenek jelennek majd meg a fővárosban augusztusban. A McCann Ericson kutyapiszok-ellenes plakátjai várhatóan a plakátkiállításon is megjelennek majd - tájékoztatott Novák Kriszta, az Arc programigazgatója.

Budapesten körülbelül 400 ezer kutya él, akik naponta negyven tonna ürüléket hagynak maguk után. A magyar főváros a kutyák számában magasan vezet a többi hasonló méretű város előtt, Bécsben például mindössze hatvanezer kutya van.