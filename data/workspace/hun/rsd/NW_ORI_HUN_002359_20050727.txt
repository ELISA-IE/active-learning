Titkolják, mennyit spórolnak a minisztériumokon

A kormányszóvivő megalapozatlannak nevezte azokat a sajtóértesüléseket, hogy a gazdasági tárcának 65, az agrátárcának 60 milliárddal kevesebb pénzből kellene gazdálkodnia jövőre. Azt azonban nem árulta el, hogy mennyit spórol a kormány jövőre a tárcákon.

Batiz András kormányszóvivő szerint a kormány a sajtóhírekkel ellentétben nem tárgyalt szerdán a jövő évi költségvetésről, de röviden konzultált arról. Hozzátette: a megjelent számok teljesen megalapozatlanok, nem a Pénzügyminisztériumból származnak. A Népszabadság szerdai számában azt közölte, hogy jövőre a legtöbb minisztérium lényegesen kevesebb pénzből gazdálkodhat, a legtöbbet, 65 milliárdot a gazdasági tárcának kell spórolnia, de az agrártárcának is 60 milliárdos megtakarítás irányoztak elő, a Belügyminisztériumnak 45, az oktatási tárcának pedig 40 milliárddal jutna kevesebb a lap szerint.

Batiz csak annyit mondott, hogy fegyelmezett és takarékos költségvetés készül, amelynek legfontosabb célja, hogy az állam hatékonyabban működjön és emelkedjen az állampolgároknak nyújtott szolgáltatások színvonala. Konkrét számokat egyelőre azért nem árult el a kormányszóvivő, mert mint mondta, csak augusztus végén tárgyal a kormány a költségvetésről.

Az azonban valószínű, hogy jelentős megszorításokra lesz szükség, hogy fedezni lehessen az adóreform jövő évi lépéseit - így az áfa és a személyi jövedelemadó felső kulcsának csökkentését. A kormányfő ugyanis már korábban bejelentette: 200 milliárdos spórolásra lesz szükség.

A szerdai kormányülést követően Bozóki András kulturális miniszter azt mondta tárcája költségvetéséről, hogy már ismeri a számokat, de nem árulja el, hogyan alakul minisztériuma költségvetése jövőre. Kóka János gazdasági miniszter pedig annyit mondott a kérdésről: fegyelmezett, de hatékonyságra törő költségvetésre van szükség. Szerinte senki sem lehet kárvallottja a költségvetésnek, így tárcája sem lesz az.

Legutóbb másfél évvel ezelőtt, 2004 februárjában döntöttek nagy mértékű elvonásokról, amelyek a minisztériumokat érintették. Akkor a Draskovics-csomag bevezetése miatt kellett takarékoskodni. Akkor is a GKM volt a megszorítások fő vesztese: az összesen bruttó 150 milliárd forintos elvonásból 36,3 milliárdot a gazdasági tárcának kellett kigazdálkodnia, a HM-nek 12,5 milliárddal csökkent a költségvetése az akkori döntés szerint.