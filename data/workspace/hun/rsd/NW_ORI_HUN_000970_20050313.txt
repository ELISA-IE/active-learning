Meghalt egy magyar síelő Ausztriában

Lavina áldozataként halt meg vasárnap egy magyar síelő Ausztriában. Az APA osztrák hírügynökség. Vasárnap még ketten vesztették életüket lavinaomlásban Ausztriában, ahol ezen a napon volt a legtöbb hóomlás ezen a télen.

A hírszolgálati iroda beszámolója szerint egy ötfős magyar csoport a Grossglockner hegycsúcs közelében található Glocknerhütte környékén síelt, amikor lavina zúdult rájuk. Három síelő sértetlen maradt, két társukat azonban elsodorta a lezúduló hó. Egyiküket nem temette be teljesen a hó, és gyorsan biztonságba is került, társának azonban csak a holttestét találták meg. A hírszolgálati iroda jelentéséből a baleset más részletei nem derültek ki.

A bécsi magyar nagykövetség konzuli osztálya vasárnap késő estig még nem kapott tájékoztatást az osztrák hatóságoktól a magyar haláláról.

Az osztrák televízió szerint vasárnap - a magyar síelővel együtt - hárman haltak meg lavinaomlásban Ausztriában, ahol ezen a napon volt a legtöbb hóomlás ebben a téli szezonban. Több száz kisebb-nagyobb lavina zúdult alá a hegyekből, elsősorban Vorarlbergben, Tirolban és Karintiában. A tömegtájékoztatás hírei szerint vasárnap több olyan síelő is megmenekült, akit lavina sodort el, de még időben megtalálták a hó alatt, vagy saját erejéből tudott kimenekülni szorult helyzetéből. Nem hivatalos összesítések szerint már közel 40-en haltak meg az idén lavinák áldozataiként Ausztriában.