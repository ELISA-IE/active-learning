GKI: Öt százalékos lesz a hiány 2005-ben

A GKI gazdaságkutató intézet szerint öt százalékos hiány várható 2005-ben. Az intézet ugyanakkor növelte a GDP növekedésének előrejelzését is. A GKI ugyanakkor figyelmeztet: a világpiacon elszabadult olajár hamarosan megjelenik a hatósági árakban is.

A GKI Gazdaságkutató Rt. legfrissebb előrejelzése szerint a 2005. évi államháztartási hiány a GDP 5 százaléka körül lesz az EU módszertana alapján,  - ismertette Vértes András, az Rt. elnöke szerdai budapesti sajtótájékoztatóján. Ahhoz, hogy az ország megkezdje a csatlakozást az eurózónához, 3 százalékra kellene leszorítani a deficitet.

Az államháztartásban szimbolikus a változás. A magánnyugdíjpénztári megtakarításokkal korrigált hiány tavalyi 4,9% volt, s sokáig úgy tűnt, hogy 2005-ben kb. 4%-ra csökken. Igaz, ez tartós megtakarítások helyett főleg egyszeri bevételek -autópálya-eladás, privatizációból származó osztalék -, illetve a jövő évre tolt jelentős kifizetési kötelezettségek, a maradvány-képzés "eredménye" lett volna. A napokban azonban nyilvánosságra került, hogy az Eurostat álláspontja szerint az autópálya-eladásból származó összegeket nem lehet figyelembe venni az ESA-deficit számításánál. Így a 2005. évi államháztartási hiány a GDP 5%-a környékén lesz. Ez azonban konvergencia-folyamatot önmagában nem érinti.

A GKI az idei évi GDP növekedési várakozását 3,9 százalékra emelte a korábbi 3,5 százalékos prognózisról. A kutatóintézet 2006-ra szerény gyorsulással, 4,1 százalékos GDP növekedéssel számol. Folytatódik az építőipar 10% feletti bővülése, mintegy 7%-kal nő az ipari termelés, magas szinten marad a mezőgazdaság teljesítménye. A verseny tovább éleződik a kereskedelemben, a szállításban és az üzleti szolgáltatások piacán. A foglalkoztatás összességében kissé, talán 0,5%-kal emelkedik, a munkanélküliségi ráta változatlanul 7%-os lesz.

A kutatóintézet legfrissebb prognózisa arra figyelmeztet, hogy az elkövetkező 10 hónapban a hatósági árakban várhatóan megjelenik a világpiaci árak emelkedésének érvényesítése. Várakozásuk szerint a gázárak 15-20 százalékkal, a távfűtés díja 10 százalékot megközelítően nőhet, a villamosenergia ára pedig néhány százalékkal emelkedhet.

Az áfa-csökkentés nyomán azonban jövő tavasszal még így is 2 százalék alá mehet a fogyasztói árindex, ami azonban az év második felében ismét 2,5-3 százalék közé emelkedhet. A GKI 2006. végére 2-2,3 százalékos inflációt prognosztizál az idén pedig 3,8 százalékos árnövekedést vár.

A nettó pénzmegtakarítási ráta - a lakossági hitelállomány lassuló növekedése miatt - érzékelhetően, a GDP közel 4%-ára emelkedik, de így is alacsony marad. A lakásépítés a 2004. évi csúcshoz képest alig mérséklődik. A lakosság fogyasztása mintegy 3,3%-kal növekszik. A beruházások dinamikusan, kb. 8%-kal bővülnek.