Agrárium: alacsonyan tartott felvásárlási árak

A tej felvásárlási ára jelenleg nem fedezi a termelés költségeit, ezért a termelők literenként 6-10 forint veszteséggel számolnak - tartalmazza a Földművelésügyi és Vidékfejlesztési Minisztérium keddi jelentése. 

Az átlagos termelői felvásárlási ár a nyár folyamán 60 forint környékén mozgott, vagyis ennyiért vásároltak átlagban egy liter tejet a feldolgozók. Ezzel szemben az átlagos termelői önköltség meghaladta a 70 forintot. A forgalmazók a feldolgozási, szállítási költségekkel kiegészülő átadási árért veszik át a feldolgozók termékeit. Ez, vagyis az átadói ár olykor magasabb, mint az egyes nagyáruházak polcain található késztermékek áfával terhelt fogyasztói ára. 

A helyenként törvényellenes állapotot olcsóbb, jobban támogatott külföldi termékek behozatalával, valamint az úgynevezett ár-visszatérítések igénybevételével érik el a nagyáruházak. 

A júliusi tapasztalatokból összeállított minisztériumi tájékoztató szerint a korábban jelzett literenkénti 2-4 forintos árcsökkentést a tejipar július 1-jétől már érvényesítette felvásárlási áraiban. 

A MIZO kecskeméti üzemének bezárása bizonytalan helyzetet teremt a Bács-Kiskun megyei termelők körében, mivel az új tulajdonos egyoldalú szerződésmódosítással 57 forint/literes átvételi árat kínál, ami a termelőknek elfogadhatatlanul alacsony. A termelőknek gondot jelent a tejkvóta igazolások kiadása, továbbá támogatás igényléséhez szükséges nyomtatványok beszerzése is. 

A juhtenyésztők várják a 2004-ben benyújtott agrár-környezetgazdálkodási pályázataikra a választ, a kedvezőtlen adottságú területek támogatására vonatkozó határozatokat. A támogatás igénybevételéhez fontos a gazdálkodási napló vezetése, ami még nem áll minden gazdálkodó rendelkezésére. A csapadékos időjárásnak köszönhetően a gyepek hozama átlagon felüli, így megfelelő mennyiségű szálastakarmány betakarítása várható. A 16-20 kilogrammos bárányt 630-650 forint/kilogrammért, míg a 30-35 kilogrammos kosbárány kilóját 500-530 forintért értékesítik. 

A sertéságazat egészére jellemző a csökkenő állomány és az alacsony felvásárlási ár. A malac ára területenként változó, darabonként 10-15 ezer forintért, kilogrammját 450-500 forint között adják. Az FVM információi szerint júniusban minden nagyobb hazai vágóhíd, feldolgozó üzem a heti vágásnak megfelelő mennyiségben, az EU tagállamokból, elsősorban Dániából, Hollandiából, Szlovákiából, és Lengyelországból hozott be állatokat. Az áruházláncok sok dán félsertést hoznak be a magyar beszállítói ár letörésére. 

Az élő csirke átlagos felvásárlási ára változatlan, nettó 170-175 forint/kilogramm. A baromfiágazat átlagos termelői önköltségei hasonló számokban fejezhetők ki, vagyis jelenleg éppen fedezik a felvásárlási árak. Az [origo] információi szerint a bontott csirke átlagos felvásárlási ára 240 forint körül mozog, erre jönnek a csomagolás, szállítás tételei, amelyek nyomán az áruház már hozzávetőlegesen 350 forintért hozzájuthat a kész termékhez. Ez az áfa ráterhelése mellett is igen alacsony fogyasztói árakat eredményez, illetve rendkívüli hasznot a nagyáruház számára. 

Az étkezési tojás piaci helyzetét rontja az EU tagállamokból nagy mennyiségben érkező import. A méhészetekben megtörtént a repce és az akácméz pergetése. A repce jó közepes, az akác közepes mennyiséget adott. A méz iránti kereslet minimális, az akácméz kilogrammonkénti felvásárlási ára 400-450 forint. 