Az afrikai utak a legveszélyesebbek

Az afrikaiak és a Közel-Keleten élők vezetnek a legveszélyesebben, ezekben a térségekben halnak meg a legtöbben közúti balesetekben - derül ki az Egészségügyi Világszervezet (WHO) jelentéséből. A legtöbb anyagi kár ugyanakkor Nyugat-Európában és Észak-Amerikában keletkezik. Leginkább a szegényeknek és a férfiaknak kell vigyázniuk, őket éri halálos baleset leggyakrabban az utakon.

Afrikaiak, rossz szociális körülmények között élők, férfiak - ezeket a csoportokat veszélyeztetik leginkább a közúti balesetek - írja éves jelentésében az Egészségügyi Világszervezet (WHO). A WHO szerint az autó-, motorbalesetek egy évtizeden belül vezető halálokká válhatnak, ha a jelenlegi trend folytatódik. Míg 1990-ben 542 ezer ember halt meg közúti baleset következtében a világon, 2010-re ez a szám várhatóan megduplázódik, 2020-ra pedig eléri az 1 millió 200 ezret.

A legveszélyesebbek az afrikai, közel- és közép-keleti utak, itt 100 ezer lakosra 19-28 halálos kimenetelű közlekedési baleset jut. Kelet-Európában, Ázsiában és Óceániában ez a szám 16-19, Amerikában 12-16. A legbiztonságosabbak a nyugat-európai és az ausztrál utak, itt 11-12 haláleset jut 100 ezer emberre.

A balesetekkel okozott anyagi kár tekintetében azonban már máshogy áll a helyzet, ebben a kategóriában a legfejlettebb országok vezetnek. A leginkább motorizált térségekben (Japánban, Ausztráliában, Új-Zélendon, Észak-Amerikában és Nyugat-Európában) évente hozzávetőlegesen 453 milliárd dollárt költenek szerelőkre, alkatrészekre. Ezzel szemben Közép- és Kelet-Európában csak 9,9 milliárdot, Latin-Amerikában 18,9 milliárdot, Ázsiában 24 milliárdot, Afrikában pedig 3,7 milliárdot.

A felmérések szerint férfiakat jóval gyakrabban ér baleset az utakon, mint nőket. 2002-ben az összes baleset áldozatainak több mint fele a 15-44 éves korosztályból került ki. Szintén nagyobb veszélyben vannak az utakon a rossz szociális körülmények között élők - írja a WHO.