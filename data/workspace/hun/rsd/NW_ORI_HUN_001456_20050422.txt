Robbanószer fogás Röszkénél

Robbanószert jelzett a kereső kutya pénteken Röszkénél, egy szerb állampolgárságú férfi osztrák rendszámú személygépkocsijánál; az autót azonnal félreállították, órákon keresztül vizsgálták, majd a robbanószerkezethez hasonló tárgyat a tűzszerészek elszállították a határról.

A vizsgálat miatt majdnem hat órán keresztül részlegesen le volt zárva a határ, s ez kis mértékben korlátozta a Magyarországra vezető forgalmat - nyilatkozta Kovács Iván alezredes, a határőrség szóvivője.Közlése szerint a kutya a benzintartály körül jelzett; a kiérkező Rendőrségi Biztonsági Szolgálat szakemberei és a tűzszerészek kiszerelték az autóból a gyanús - antennája miatt időzített robbanószerkezetre is emlékeztető - szerkezetet, amit további vizsgálat céljából Budapestre, a rendőrségre szállítottak.

A koszovói albán férfi a meghallgatásakor arra hivatkozott, hogy három napja vette a gépkocsit, és nem tudott robbanószerkezetre hasonlító tárgyról - számolt be a szóvivő. Hozzátette: a határregisztráció értelmében azonban ez a férfi ugyanezzel az autóval már március 28-án átlépett a határon, tehát nem felel meg a valóságnak, hogy csak most vásárolta az autót.