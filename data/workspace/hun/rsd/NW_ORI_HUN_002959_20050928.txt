Enged a kormány: magasabb lesz a hiány

Várhatóan jelentősen megnöveli a jövő évi államháztartási hiányt a kormány. A Népszabadság információi szerint a deficitet 1533 milliárd forintra tervezik, ami 5,2 százalékos GDP arányos célt jelent a korábbi 2,9 százalékkal szemben. 

Veres János pénzügyminiszter az idei és a jövő évi költségvetési hiányról szerdán hozza nyilvánosságra álláspontját. Egy azonban már most biztosnak látszik, a pénzügyminiszter az eredetileg tervezett deficitnél magasabb számokat fog közölni.

A nyugdíjreform hatásával korrigált, eredményszemléletű 3,6 százalékos hiányt az uniós statisztikusok elvi iránymutatása miatt 6,1 százalékra, a 2006-os évre tervezett 2,9 százalékos deficitet pedig 4,7 százalékra módosítja a kabinet a Világgazdaság cikke szerint. (A nyugdíjkorrekció nélkül ez azt jelenti, az idén 4,7-ről 7,2 százalékra nőhet a hiány, 2006-ban pedig az eddigi 4,1-et 5,9 százalékos cél válthatja fel.) A Népszabadság úgy értesült, hogy a 2006-os deficit 1533 milliárd forint lesz, így a sztrádaépítéseket nem tartalmazó államháztartási hiány a bruttó hazai termék (GDP) 5,2 százalékra rúghat a korábban tervezet 2,9 százalékkal. A kormány tehát várhatóan teljes mértékben elfogadja az Eurostat kifogásait, és azt irányadónak tekinti a jövőre nézve is. 

Az Eurostat ugyanis megvétózta azt a módot, ahogyan a költségvetési egyenlegben elszámolják az autópálya-építést. Nagyon valószínű tehát, hogy az EU statisztikai hivatalának - egyelőre nem nyilvános - véleménye miatt emeli a kormány 1,8 százalékponttal a jövő évi hiánycélt a konvergenciaprogramban vállalthoz képest. Ebben egyrészt a "PPP"-sített autópálya-építés elszámolása játszik szerepet, másrészt pedig az, hogy - amint azt a napokban Veres János pénzügyminiszter megerősítette - a kormány elállt attól az eredeti szándékától, hogy bizonyos egyszeri tétellel javítsa a büdzsé 2006. évi egyenlegét.

Gyurcsány Ferenc miniszterelnök egyébként kedden a Klubrádiónak nyilatkozva jelezte: a kormány úgy ítéli meg, hogy az euró 2010-es magyarországi bevezetése technikailag még elérhető, de az év végéig felül kell vizsgálni a céldátumot. A miniszterelnök elmondta, hogy a következő hónapokban a kormány azt fogja átgondolni, mi jobb Magyarország számára: a gyorsabb euróbevezetés annak gazdasági és társadalmi költségeivel (jelentős mértékű, időben koncentrált hiánylefaragás, ami csak egy átfogó államháztartási reform segítségével vihető végbe), vagy egy lassabb konvergenciapálya. 