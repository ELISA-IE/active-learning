Megveheti Csányi a Picket

Engedélyezte a Gazdasági Versenyhivatal a a Délhús Rt-nek, hogy irányítást szerezzen a Pick Szeged Rt-ben. Az engedély ellenére nem biztos, hogy a tranzakció tényleg létrejön.

A GVH engedélyezte, hogy Csányi Sándor cége, a Délhús Rt. irányító befolyást szerezzen a Pick Szeged Rt-ben. A versenyhivatal szerint a két cég összefonódása nem hoz létre olyan gazdasági erőfölényt, amely megakadályozná a piaci versenyt - értesült a Világgazdaság.

A Délhús először 2005 elején fordult a GVH-hoz, amikor vezérigazgatóját megválasztották a Pick igazgatótanácsának elnökévé. Ezt követően a Délhús június elején nyilvános vételi ajánlatot tett a Pick Szeged részvényeire.

A Délhús azzal tett ajánlatot, hogy köteles a felajánlott papírokat elfogadni abban az esetben, ha azok együttes szavazati értéke meghaladja az ötven százalékot. A GVH szerint ezzel megvalósul az irányításszerzés a Pick Szeged Rt felett. 

A GVH engedélyezési eljárását az sem akasztotta meg, hogy a PSZÁF - amelynek szintén engedélyeznie kell a tranzakciót - felfüggesztette a jóváhagyási eljárást.