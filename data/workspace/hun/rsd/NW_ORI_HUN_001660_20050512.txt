Sokak szerint soha nem szűnik meg a hálapénz

Egy felmérés szerint az emberek kétharmada nem hiszi, hogy tíz éven belül meg lehet szüntetni a hálapénzt. Ugyancsak kétharmaduk véli úgy, hogy legalább tíz év kell ahhoz, hogy három évvel növekedjen a magyarok várható élettartama. A Marketing Centrum kutatását a Népszabadság ismerteti. 

1200 véletlenszerűen kiválasztott felnőtt megkérdezésével végzett közvélemény-kutatást a Marketing Centrum a magyar egészségüggyel, illetve a magyarok egészségi állapotával kapcsolatban. A kutatók arra voltak kíváncsiak, hogy az emberek szerint mennyi időbe telik bizonyos feladatok, tervek véghezvitele. Összesen nyolc ilyet soroltak fel: a hálapénz megszüntetését, a várakozási idő csökkentését, az egészségügy ausztriai színvonalának elérését, a magyarok várható élettartamának három évvel növelését, a dohányosok és az alkoholisták számának jelentős csökkentését - írja a Népszabadság.

Kiderült, a megkérdezettek 43 százaléka szerint a hálapénzt soha nem lehet megszüntetni, 20 százalékuk pedig úgy véli, hogy egy évtized is eltelik, mire búcsút inthetünk neki. A válaszadóknak csupán ötöde vélte úgy, hogy viszonylag rövid időn belül felszámolható a probléma. 

A legtöbben azokkal a feladatokkal kapcsolatban viseltettek szkepticizmussal, amelyek végrehajtásához a lakosság aktív közreműködése is szükséges. A többség a hálapénz mellett kételkedik a dohányzás, illetve az alkoholizmus visszaszoríthatóságában. A várható élettartam három évvel történő megnöveléséhez a megkérdezettek kétharmada szerint tíz évnél is több idő kell. 

A kormány által elvégzendő feladatok esetében ugyanakkor optimistábbak az emberek. Az egészségügyi ellátás színvonalának Ausztriához történő felzárkóztatására a megkérdezettek közel fele tíz éven belül lehetőséget lát. A rendelőintézeti várakozási idő csökkenését még gyorsabban elérhetőnek tartják - derül ki a Népszabadság írásából.