Kezd magához térni az USA olajipara

A termelés visszaállításán dolgozik az Egyesült Államok olajipara a Katrina hurrikán pusztítása után. A termelésbe visszaálló finomítók, és az import olaj várhatóan sikeresen mérsékelik majd a rekordmagasságba emelkedett üzemanyagárat.

Visszaállították a termelésbe az Egyesült Államok déli területeinek két legfontosabb olajfinomítóját. Az Exxon napi félmillió hordós kapacitású finomítója Louisianában, a Total létesítménye a texasi Port Arthurban termel újra. Louisianában ezen kívül négy további finomítót indítanak újra hamarosan. A Dél két legnagyobb finomítója: a Chevron Pascagoula-i, illetve a ConcoPhillips Belle Chasse-i üzeme komoly árvízkárokat szenvedett. Az olajtársaságoknál a hétfői ünnepnapon is dolgoztak, hogy helyreállítsák a hurrikán okozta károkat - írja a BBC News.

A termelés részleges újraindítása meghozta az eredményét a tőzsdén: amíg az amerikai tőzsde zárva volt, az északi-tengeri brent olaj ára több mint egy dollárral csökkent, 64,84 dolláron állt meg. A New York-i nyitás után a nyugat-texasi könnyűolaj ára szintén mérséklődött, kedden 68,05 dollárba került egy hordó.

A Katrina hurrikán az amerikai olajfinomító-kapacitás tíz százalékát kapcsolta ki a termelésből. A hurrikán természetesen komoly károkat okozott a Mexikói-öböl olaj- és gázplatformjain is. Jelenleg a tengeri kitermelés 30 százalékos kapacitással üzemel. A gázkitermelés a hurrikán előtti szint felére esett vissza. Az észak felé vezető legfőbb kőolaj és gázvezeték, amely a Mexikói-öbölben kitermelt olajat továbbítja északra, 70 százalékos kapacitással üzemel.

AZ USA kormánya 12,6 millió hordó nyersolajat irányított délre, a stratégiai készletekből, hogy újraindulhassanak a finomítók. Bush elnök pénteken emellett újabb 30 millió hordó eladását helyezte kilátásba - tudósít a Reuters hírügynökség. A 26 ipari országot képviselő Nemzetközi Energiaügynökség szintén olajat kért az Egyesült Államok számára Európából, és Japán tatralékaiból.