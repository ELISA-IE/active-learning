Hatszázezer ember előtt iktatják be a pápát

Hatszázezer embert várnak Rómába a pápa vasárnapi beiktatására. A délelőtt tíz órára időzített eseményt a bíborosok miatyánkjai, illetve békecsókjai indítják, és az új pápa urbi et orbi áldása zárja. 

A pápa beiktatása évszázadok alatt gondosan kimunkált rituálé. A Vatikán szerint "ünnepélyes szertartást" régebben koronázásnak nevezték, amikor a pápák még hordtak koronát, és a vallási hatalom mellett világival is rendelkeztek. 

Az eddigi szertartások is mindig komoly érdeklődést váltottak ki. Az eddigi pápák beiktatásán vezető politikusok és magas rangú egyházi személyiségek képviseltették magukat, illetve hívők tömegei figyelték a beiktatást. Ezúttal körülbelül 600 ezer érdeklődő emberre számítanak a helyszínen, de világszerte várhatóan százmilliók figyelik majd televízión vagy interneten, rádión keresztül élőben a jeles eseményt. 

A szertartás hagyományosan azzal kezdődik, hogy a bíborosok felmondják a miatyánkot, majd mindannyian kifejezik hódolatukat az új pápának, cserébe ő megöleli őket, majd "békecsókot" váltanak egymással. 

Régebben a bíborosok térdre ereszkedtek ekkor, ám 1978-ban I. János Pál, a "mosolygós" pápa ezt a szokást eltörölte, ahogy azt is, hogy trónusán hordozzák körbe a Szent Péter téren az új egyházfőt. A pápa megkoronázását a hármas koronával VI. Pál törölte el a II. vatikáni zsinaton 1962-65-ben. Ő volt az utolsó megkoronázott pápa. A történészek szerint a pápák eleinte egyszerű fejéket viseltek, amely később kettős koronává alakítva azt jelképezte, hogy a pápának nem csak egyházi hatalma van, hanem ő koronázza meg a római császárt is. A harmadik diadémot a XIV. században ragasztották a koronához, a pápák avignoni fogsága idején - nem teljesen világos okokból. 

A beiktatási ceremónia egyik legfontosabb, máig is élő mozzanata a palliumnak - szűk, fehér, hat fekete selyemkereszttel díszített gyapjústóla - a pápa vállára borítása és becsatolása három, drágakövekkel kivert aranycsattal. A pallium a pápa lelkipásztori hatalmát szimbolizálja. 

A beiktatási ceremóniát a chilei Jorge Medina Estevez, a bíborosi testület vezető dékánja celebrálja. Ő volt az, aki kedd este bejelentette XVI. Benedek nevét a Szent Péter-bazilika erkélyéről. A bíboros ezekkel a (latin) szavakkal iktatja be hivatalába az új pápát: 

"Áldott legyen az Úr neve, aki kiválasztott téged az egyetemes egyház pásztorául, megbízlak téged ezzel az apostoli szolgálattal. Fényeskedjél ragyogóan földi életed hosszú évein keresztül, amíg az Isten magához nem szólít, halhatatlanságot biztosítva számodra mennyei birodalmában. Ámen."

A ceremónia az új pápa Urbi et orbi (A városnak és a világnak) című apostoli áldásával végződik.