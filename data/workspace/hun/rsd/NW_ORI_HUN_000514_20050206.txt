Évente kétmillió nő nemiszervét csonkítják meg

Az Amnesty International adatai szerint évente kétmillió nő nemiszervét csonkítják meg vallási vagy egyéb tradicionális okokból. Így körülbelül 100-140 millióra becsülhető azoknak a leányoknak és asszonyoknak a száma, akik elszenvedték ezt a beavatkozást. A női nemi szervek megcsonkítása számos afrikai országban bevett szokás, és muzulmán, valamint keresztény közösségekben egyaránt jellemző. Vasárnap van a női nemiszervek megcsonkítása elleni világnap, melynek keretében az Amnesty International zéró-tolerancia napot szervezett Budapesten. 

Több mint 135 millió leány és asszony szenvedte el azt a beavatkozást, melynek során megcsonkították nemiszervüket. Évente két millió nőt fenyeget ez a veszély, azaz naponta hatezret az Amnesty International nemzetközi jogvédő szervezet adatai szerint. Számos népcsoport, muzulmán és keresztény közösségek élnek ezzel a gyakorlattal több mint 30, főként afrikai országban annak ellenére, hogy a nagy világvallások egyike sem tesz említést a női körülmetélésről vagy támogatja a gyakorlatát. 

Egyre több eset Európában is

Afrikában 28 országban alkalmazzák, ebből csak 14 országban tiltja törvény a csonkítást. A társadalmi nyomás a rítus fenntartására megnehezíti a törvények végrehajtását. A Közel-Keleten Egyiptom, Omán, az Egyesült Arab Emirátusok és Jemen alkalmazza a női nemi szervek megcsonkítását. Ezenkívül érkeztek jelentések Indiából, Indonéziából és Sri Lankáról, valamint Ausztrália bevándorló közösségeiből. Egyre több helyen fordul elő Európában, Kanadában és az USÁ-ban is, főleg a bevándorlók körében. Európában Dánia, Franciaország, Olaszország, Hollandia, Svédország, Svájc és Nagy-Britannia bevándorló közösségeiben él ez a szokás. 

Van, aki meddő lesz, van, aki belehal

A műtéteket a legtöbb helyen szakszerűtlen körülmények között, érzéstelenítés nélkül végzik, körülbelül 6-8 éves korban. A beavatkozás közvetlen vagy hosszútávú egészségi következményei az eljárás jellegétől függően különbözőek lehetnek. Közvetlen komplikáció lehet erős fájdalom, sokk, belső vérzés, vizeletvisszatartás, a nemi szervek tájékának elfekélyesedése és a környező szövetek sérülése. Hosszútávon komplikációk lehetnek: makacs hólyagfertőzések, medencetáji fertőzések, meddőség, elhegesedés, menstruációs problémák, fájdalmas közösülés, rendellenes szexuális működés, terhességi és szülési problémák - olvasható az Amnesty honlapján. 

Egy Sierra Leone-i nő vallomása szerint életlen bicskával, sötét szobában végezték el rajta a beavatkozást tíz éves korábban. A kislányt akkor négyen fogták le, nem adtak neki altatót vagy érzéstelenítést. Amikor a műtét után súlyos komplikációk léptek fel nála, a faluban boszorkánysággal vádolták. 

Sok nő még támogatja a csonkítást

Fekete Katalin antropológus szerint Szudánban még az egyetemre járó lányok 20-30 százaléka is egyet ért ezzel a szokással, a teljes társadalom női tagjait tekintve pedig még nagyobb azon nőknek az aránya, akik egyelőre nem kívánnak szembeszállni a női körülmetéléssel. 

Szudánban a női körülmetélésnek alapvetően négyféle magyarázata van, egyik a puszta tradíció - számolt be korábban tapasztalatairól az antropológus. A másik, hogy a nő "jó kislány" legyen, úgy gondolják, ha körül van metélve, kevésbé csalja meg a férjét. Emellett a maszturbációt is meg akarják előzni, ezért végzik el a körülmetélést 6-8 éves korban, amikor még biztosan nem próbálták a kislányok. Harmadrészt sok helyen máshogy nem tud férjhez menni. A körülmetéléstől szűkebb lesz a hüvely, és úgy tartják ez nagyobb élvezetet, nyújt a férfinak, ezért az anyák alávetik lányaikat a műtétnek, mert félnek, hogy egy férfinak sem fog majd kelleni. Negyedszer van egy esztétikai-higiénia ok is, úgy vélik körülmetélt nemi szervet könnyebb tisztán tartani, illetve, hogy a női nemi szerv csúnya ezért a férfiaknak csak úgy nyeri el a tetszését, ha körülmetélik. 

Olyan, mint a születésnap

"A legrosszabb, hogy senki nem készíti fel őket, mielőtt odakerülnek a műtőasztalra, senki nem mond nekik semmit. És a legabszurdabb, hogy sokszor a kislányok követelik ki a beavatkozást, a körülmetélés napja ugyanis olyan, mint a születésnap" - mondta Fekete Katalin. "A lányok új ruhát és rengeteg ajándékot kapnak, gyönyörűen felöltöztetik őket; a kislánynak csak annyit mondanak, hogy holnaptól nagylány lesz. Az osztálytársak meg csak a nagy felhajtást, és a sok ajándékot látják, ezért ők is elkezdik otthon követelni, hogy nekik is kell ünnepség. Aztán a kislánynak csak akkor kezd gyanús lenni az ünnepség, amikor lefogják a műtőasztalon" - tette hozzá.  

Az Amnesty International a világ kormányaihoz fordul hatékony intézkedéseket sürgetve a nők nemi szerveinek megcsonkítása ellen. Első ízben 2004-ben tartottak világnapot a nők csonkítása ellen. 

Wirth Zsuzsanna