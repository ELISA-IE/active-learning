A Keletiből indul a reptéri vasút

A Keletitől kiinduló reptéri vasutat javasol a MÁV. A több tízmilliárdos beruházásra a MÁV stratégiai vezérigazgató-helyettese szerint 2006 elején kiírható a közbeszerzés. Nembiztos azonban, hogy az elkészült vasutat a MÁV üzemelteti majd. Az Országgyűlésben várhatóan hétfőn lesz a vasúti törvény zárószavazása. Az új szabályozás magán- és önkormányzati tőkét enged be a vasúti beruházásokba.

A Keleti pályaudvartól kiinduló reptéri vasutat javasol a MÁV munkabizottsága, amelyet a ferihegyi vasút tervének kidolgozásával bíztak meg - írja a Világgazdaság. A döntés egyelőre nem végleges, a MÁV Ferihegy új tulajdonosával, a brit BAA-val is egyeztetni akar.

Korábban szóba került két olyan terv is, amely szerint a Nyugatiban lenne a vasút végpontja. Kozák Tamás, a munkabizottság elnöke szerint 2006 első felében kiírható lenne a pályázat. A több tízmilliárd forintból motorvonatokat vásárolnának, és megépítenék a szükséges infrastruktúrát. A projektet tovább drágíthatja, hogy az utolsó szakaszokon a föld alá kell vinni a vasutat.

Kérdés, hogy ki üzemelteti majd a ferihegyi vasutat. Az Országgyűlés várhatóan hétfőn szavaz majd az új vasúti törvényről. Az új szabályozás értelmében lehetővé válik, hogy a vasúti befektetésekbe magán- illetve önkormányzati tőkét vonjanak be. A MÁV nem is készül arra, hogy kizárólagos üzemeltetőként építse meg az új vasutat - korábban sem merült fel Ferihegy ügyében a MÁV kizárólagos szerepvállalása: az első reptéri vasútterveket Demján Sándor TriGránitjával közösen készítették.