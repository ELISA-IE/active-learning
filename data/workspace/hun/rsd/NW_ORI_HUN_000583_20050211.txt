Február végén a Matávé lesz a Telekom Montenegro

A Matáv már február végén többségi tulajdont szerezhet a Telekom Montenegróban. A privatizációval foglalkozó montenegrói testület szerint minden kérdést tisztáztak, az ügyvédek már a vételi szerződés részletein dolgoznak. A Matáv 114 millió eurót ajánlott a montenegrói távközlési társaság többségi tulajdonáért, emellett hajlandó a többi részvényt is 2,20 eurós egységáron felvásárolni.

A Matáv e hónap végén vagy a következő hónap elején már a montenegrói távközlési vállalat többségi tulajdonosa lehet. A privatizációval foglalkozó illetékes montenegrói testület szerint minden kérdést tisztáztak a Matávval - jelentette pénteki számában a Republika című lap. A lapjelentés szerint a szerződő felek ügyvédjei jelenleg dolgozzák ki a vételi szerződés részleteit.

A Matáv 114 millió eurót ajánlott a Telekom Montenegro 51,12 százalékáért, további 67 288 millió eurót egy ötéves beruházási program keretében fektet be a cégbe. A Matáv emellett késznek mutatkozik a kisrészvényesek és befektetési alapok kezében található maradék cégrészt részvényenként 2,2 euróért felvásárolni.

A kisrészvényesek egyesülete ugyanakkor - a lap jelentése szerint - felszólította tagjait, hogy részvényeiket az ajánlott 2,20 eurós részvényekénti áron ne adják el, mert a reális ár a szervezet szerint 3 euró lenne.

A négy érdeklődő - a Matávon kívül a szlovén Telekom Slovenija, az osztrák Mobilkom és a szerb Telekom Srbije - közül a magyar vállalat tette a legnagyobb készpénzes ajánlatot, illetve egyedüliként tett konkrét ajánlatot a kisbefektetők kezében lévő részvényekre is, és ezzel került az első helyre. A privatizációs tanács január 14-én hirdette ki a Matávot nyertesként.

Branko Vujovic, a gazdaság szerkezeti átalakításáért és külföldi befektetésekért felelős montenegrói kormányügynökség igazgatója akkor azt mondta, hogy  "a tárgyalás (a Matávval) sikeres lesz, noha nehéz", s a kormány nem fog elállni azoktól a követelményektől, amelyek elsősorban a távközlésre és a szociális programra vonatkozó törvények tiszteletben tartására vonatkoznak.

(Az [origo]-t kiadó Axelero Rt. a Matáv-csoport tagja)