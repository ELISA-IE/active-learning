A férfiakat okolják a prostitúcióért

Keresd a férfit! címmel kampányt indított a prostitúció ellen a Prostitúció Nélküli Magyarországért mozgalom vasárnap. A kezdeményezés lényege, hogy azokra a férfiakra kell irányítani a figyelmet, akik fenntartják a prostitúciót, mert megvásárolják az utcalányok szolgáltatásait - írja a Népszabadság.

A 2003-ban indult Prostitúció Nélküli Magyarországért mozgalom első akciója, a Keresd a férfit! a prostituáltak szolgáltatásait igénybe vevő férfiakra szeretné felhívni a figyelmet. Először azt szeretnék elérni, hogy egy új törvénnyel büntetni lehessen azokat a férfiakat, akik kiskorú utcalányok szolgáltatásaiért fizetnek és létesítenek velük szexuális kapcsolatot - írja a Népszabadság. A lap úgy tudja, korábban hasonló javaslattal állt elő Görgyi Kálmán korábbi legfőbb ügyész, de az nem vezetett eredményre.

A mozgalom egyik szervezője, Forgács Zsuzsa a Népszabadságnak nyilatkozva elmondta: úgy látja, a prostitúció jelenlegi hazai szabályozása elhibázott. A hazánkra is érvényes nemzetközi emberi jogi egyezmények szerint a prostitúció visszaszorítására kellene törekedni, azonban a türelmi zónák létrehozása nem segíti azoknak a megbüntetését, akik kiskorú - tizennyolc évesnél fiatalabb - prostituáltak szolgáltatásait veszik igénybe. A magyar büntetőjogi szabályozás csak azt tekinti megrontónak, aki tizennégy év alattiakkal létesít szexuális kapcsolatot.

A kampány szervezői úgy vélik, a meglévő vonatkozó törvényt nem lehet végrehajtani, és eddig nem született olyan ítélet sem, amely a klienst, és nem az örömlányt büntette volna. A mozgalom sok olyan esetről tud azonban, amikor kiskorú utcalányokat bírságoltak meg vagy zártak el azért, mert tizennyolc évesnél fitalabb férfit szólítottak le. A plakátkampány szervezői szerint a türelmi zónákról szóló 1999-es törvény hatályba lépése óta csak tovább terjedt a prostitúció, növekszik az illegálisan működő bordélyházak száma is. Forgács Zsuzsa a lapnak úgy nyilatkozott: becsléseik szerint 20-25 ezer prostituált is lehet Magyarországon.

A Keresd a férfit! kampányhoz eddig több mint kétszázan csatlakoztak, köztük sok közéleti személyiség is: többek között Tamás Gáspár Miklós egyetemi oktató, Parti Nagy Lajos író, Morvai Krisztina büntetőjogász - olvasható a Népszabadság szerdai számában. A szervezők kedden küldték el az új törvényre vonatkozó javaslatukat az országgyűléshez.