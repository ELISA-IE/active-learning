Pécs is kiűzné a koldusokat belvárosából

Hamarosan Pécs belvárosából is kiűzhetik a koldusokat, a helyi frakciók már egyeztetnek egy erről szóló rendeletről - írja a Népszabadság. Idén eddig két megyeszékhelyen - Kaposváron és Szegeden - fogadtak el hasonló jogszabályt. 

Kaposvár és Szeged után hamarosan Pécs is kitiltja a kéregetőket belvárosából. A rendelettervezetről jelenleg egyeztetnek egymással a városházi frakciók - írja a Népszabadság. A lap szerint a helyi szakértők még nem biztosak benne, hogy a jogszabály kiállná-e az alkotmányossági próbát, de más eszközt nem látnak a belvárosi utcák nyugalmának helyreállítására. 

Toller László polgármester elmondta a Népszabadságnak, hogy ha lesz beadvány, majd kiderül, hogy mit szól hozzá az Alkotmánybíróság, de a rendelet megszületik. A szocialista politikus úgy véli, hogy nem büntetni kell, hanem jogalapra van szükség, hogy eltávolíthassák a másokat zaklató koldusokat. A polgármester szerint, ha a kéregetőkkel szembeni eljárás alkalmat teremt arra is, hogy megvizsgálják, ki miért van az utcán, és lehet-e rajta segíteni. 

A kéregetőket idén először Kaposvár belvárosából tiltották ki januárban. A múlt héten Szegeden is hasonló rendeletet fogadtak el. Mindkét városban 25 ezer forintig terjedő bírságot helyeztek kilátásba a szabálysértőkre. A fővárosban is van hasonló kezdeményezés, tavaly ősszel Szőke László MDF-frakcióvezető javasolta a bérkoldulás büntetését és a koldusoknak a frekventált területekről történő kitiltását. Az MDF azonban akár 150 ezer forintos bírságot is elképzelhetőnek tart.

A főpolgármester végül az igazságügy-miniszterhez fordult levélben. A miniszter nem foglalt állást ezzel kapcsolatban, de elmondta a lapnak, hogy a koldulás bizonyos esetekben már szabálysértés: tilos például másokat zaklató módon kéregetni, illetve koldulásra gyermeket rábírni. Kérdés ugyanakkor, hogy nem ellentétes-e a szabálysértési törvénnyel, ha a helyhatóságok az abban büntetendő magatartás enyhébb formáját, például a mások nyugalmát nem zavaró "néma" kéregetést is szankcionálni akarják. - írja a Népszabadság. 