Tovább emelkedett a BUX

A Budapesti Értéktőzsde részvényindexe 2,36 százalékos emelkedéssel zárta a napot. A BUX 21 675,42 ponton állt a kereskedés végén. A vezető értékpapírok a Magyar Telekom kivételével erősödtek. Elemzők szerint a külföldről érkező tőke fokozta a tőzsdei aktivitást.

A Budapesti Értéktőzsde részvényindexe, a BUX 500,41 pontos, 2,36 százalékos emelkedéssel, 21.675,42 ponton zárt csütörtökön. A részvénypiac forgalma 26,8 milliárd forintot tett ki, a vezető részvények a Magyar Telekom kivételével erősödtek az előző napi záráshoz képest.

Az előző naphoz hasonló aktivitással vásárolták a külföldi befektetők a magyar eszközöket, a részvényeket és a forintot egyaránt - értékelte a kereskedést Galbavy Péter, a Takarékbank üzletkötője. Hozzátette, hogy mivel a részvényárak a forint jelentős erősödésével párhuzamosan emelkedtek, elképzelhető, hogy újabb tőke érkezik a kelet-európai alapokba. Véleménye szerint ez a tendencia a következő napokban is fennmaradhat, amennyiben a vállalati gyorsjelentések is igazolják az optimizmust.

A kereskedő úgy véli, a részvényárakat - a nemzetközi piacok optimizmusa mellett - főképp az eredményvárakozások befolyásolták. A Mol a piaci pletykák szerint az eredetileg tervezettnél is magasabb nyereséget érhet el, ennek hatására a külföldiek agresszív vásárlásokba kezdtek a papír piacán. A Richter és az OTP árfolyamát szintén az eredménnyel kapcsolatos spekulációk emelték.

A Mol árfolyama 535 forinttal, 2,68 százalékkal 20.515 forintra emelkedett, az olajrészvényre 10,2 milliárd forint értékben születtek üzletek. Az OTP papírokkal 10,15 milliárd forint értékben kereskedtek, árfolyamuk 265 forinttal, 3,45 százalékkal 7.945 forintra nőtt. A Richter 705 forinttal, 2 százalékkal drágult, 36.005 forinton zárt, forgalma 2,6 milliárd forintot tett ki. A másik gyógyszeripari részvény, az Egis 100 forinttal 0,54 százalékkal 18.500 forintra erősödött. A Magyar Telekom papírok ára nem változott, 999 forintot értek a kereskedés végén, forgalmuk 2 milliárd forint volt. A BorsodChem 1,1 milliárd forintos forgalomban 79 forinttal, 3,45 százalékkal drágult, 2.369 forintra nőtt az árfolyama.