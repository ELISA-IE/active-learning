Tilos tüzet rakni az erdőkben

Tűzgyújtási tilalmat rendelt el szombattól az agrártárca. E szerint nem szabad tüzet rakni az erdőkben és az erdők közelében, de a mezőgazdasági területeken sem.

Az agrártárca az utóbbi napok száraz időjárása miatt tűzgyújtási tilalmat rendelt el. Az FVM közleménye szerint szombattól tilos tüzet rakni az erdőkben és az erdők 200 méteres körzetében, még a kiépített tűzrakó helyeken is. A minisztérium közleménye szerint a gazt sem szabad eltüzelni.

Az agrártárca arra is kéri a közúton és vasúton utazókat, hogy égő cigarettacsikket ne dobjanak ki a járművek ablakán, mert a kiszáradt árokparton, vasúti töltések mellett keletkező tüzek sok esetben közvetlenül erdőket és mezőgazdasági területeket is veszélyeztetnek.