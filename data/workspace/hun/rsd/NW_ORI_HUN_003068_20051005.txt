Ötven percet kap Gyurcsány Bushtól

Szerdán utazik négy napos hivatalos látogatásra az Egyesült Államokba Gyurcsány Ferenc minszterelnök. Gyurcsányt több miniszter és üzletember is elkíséri útjára. A magyar kormányfő pénteken ötven perces megbeszélést folytat George W. Bush amerikai elnökkel. A Political Capital igazgatója szerint a találkozónak elsősorban szimbolikus jelentősége van, arra viszont jó lehet, hogy felbátorítsa az amerikai befektetőket.

Szerdán kezdi meg hivatalos amerikai látogatását Gyurcsány Ferenc magyar miniszterelnök. Útjára elkiséri Somogyi Ferenc, külügy-, Kóka János, gazdasági, Juhász Ferenc, honvédelmi, és Kovács Kálmán informatikai miniszter.

Négy napos programjának első állomásán Kofi Annan ENSZ főtitkárral találkozik a New yorki ENSZ-székházban, majd a zsidó újév alkalmából látogatást tesz egy manhattani zsinagógában. Gyurcsány részvételével avatják fel szerdán a New yorki Magyar Kultúrális Központot, a kormányfő nyitja meg Sylvia Plachy fotóművész kiállítását.

Gyurcsány ezt követően Washingtonba utazik, ahol megbeszéléseket folytat George W. Bush elnökkel, Condoleezza Rice külügyminiszterrel, valamint az amerikai kongresszus vezetőivel. Az amerikai fővárosban, csütörtökön megkoszorúzza Kossuth Lajos és Raoul Wallenberg szobrát, majd az amerikai külügyminiszterrel folytatott megbeszéléseket követően, a George Washington Egyetemen tart előadást a transzatlanti kapcsolatokról és Magyarország nemzetközi szerepéről.

Bush elnökkel folytatott megbeszélései a biztonság- és gazdaságpolitikai kérdéseken túlmenően, várhatóan új területekre is kiterjednek. Szó lesz az egészségügyi kapcsolatokról, különösen a rák- és szívbetegségek megelőzéséről. Várhatóan szóba kerül majd a vízummentesség kérdése is. A találkozó a tervek szerint ötven perces lesz, Simonyi András washingtoni nagykövet korábban azt mondta, a tervezett Bush-Gyurcsány találkozó időtartama már önmagában is komoly jelzés a két ország közeli kapcsolatára, valamint szoros szövetségére - jelentette Csonka Judit Washingtonból.

Míg Gyurcsány Ferenc és George Bush amerikai elnök péntekre tervezett találkozójának inkább szimbolikus jelentősége van Somogyi Zoltán politológus szerint, a magyar küldöttség amerikai útja komoly gyakorlati hasznot hozhat Magyarország számára. Az Egyesült Államok elnöke azzal, hogy fogadja a magyar kormányfőt, elismeri és megerősíti a mai magyar külpolitika irányát. Nem így történt például 2001-ben, amikor Orbán Viktor akkori miniszterelnök hiába utazott ki az USA-ba, nem fogadta az elnök - mondta az [origo]-nak a Political Capital igazgatója.

Somogyi Zoltán szerint a találkozó gyakorlati jelentősége, hogy kifejeződik: Magyarország jóban van az Egyesült Államokkal, van értelme és érdemes ide befektetni. Gyurcsány Ferencet több üzletember is elkíséri útjára, gyakorlati szempontból az általuk amerikai üzletemberekkel lebonyolított találkozók igazán jelentősek.