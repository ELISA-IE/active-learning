A blogokat figyelnék a gyógyszergyártók

Internetes naplókról gyűjtenének információkat gyógyszereikről a gyártók. A cégek azt vizsgálnák, hogy egy-egy termékkel kapcsolatban milyen negatív tapasztalatok merülnek fel. Az internet átfésülésétől azt várják, hogy gyorsabban tudnak majd reagálni a fogyasztói panaszokra.

Az internetről akarnak tapasztalatot gyűjteni a gyógyszereikkel kapcsolatos panaszokról a gyógyszergyártók - írja a Weborvos a Financial Times-ra hivatkozva. A cégek a tervek szerint internetes naplókat és csevegőszobákat figyelnek majd keresőmotorokkal. Arra kíváncsiak, hogy az egyes gyógyszerekkel kapcsolatban milyen gyakran fodulnak elő olyan szavak, mint pereskedés, mellékhatás.

A gyártók azt várják, hogy az internet átfésülésével gyorsabban tudnak majd reagálni a fogyasztók panaszaira. Az elképzelés iránt a gyártókon kívül a gyógyszereket ellenőrző hatóságok is érdeklődnek. Jogvédők azonban attól tartanak, hogy a gyógyszerekkel kapcsolatos panaszokat gyűjtő adatbázisba a naplóírók és csevegők személyes adatai is bekerülnek majd.