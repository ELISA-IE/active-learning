A lombikbébiprogramon méri le erejét a Vatikán

Olaszországban vasárnap és hétfőn szavaztak a mesterséges megtermékenyítést szabályozó törvény enyhítéséről. A Vatikán felszólította az olaszokat, hogy maradjanak távol a szavazástól. Nem is lett meg az enyhítéshez szükséges szavazatszám, bár azt nem lehet tudni, hogy az egyház vagy az érdektelenség miatt. Itthon viszont - a javaslatot benyújtó képviselő szerint - hamarosan szélesebb körben is elérhető lesz a lombikbébiprogram.

Az olasz választópolgárok vasárnap és hétfőn népszavazáson nyilváníthattak véleményt a mesterséges megtermékenyítést szabályozó törvény enyhítéséről. A jelenlegi törvény egyike a legszigorúbbaknak Európában. A hétfő délutánig tartó kétnapos referendumra 50 millióan kaptak részvételi felszólítást. Ahhoz, hogy a népszavazás érvényes legyen, a jogosultak felének plusz egy főnek kellett volna élnie szavazati jogával. Ez azonban nem történt meg. A legutóbbi öt itáliai népszavazás minden esetben az érdektelenségen bukott el.    A mostani szavazás - témája miatt - fokmérője lehet a katolikus egyház befolyásának is. A túlnyomórészt katolikus ország polgárait a püspökök - a Vatikán és XVI. Benedek pápa nyílt támogatásával - a referendumtól való távolmaradásra szólították fel. Az egyház nyíltan ellenzi a mesterséges megtermékenyítés liberalizálását, amely csak a hatályos törvény módosításával válna lehetővé. Carlo Azeglio Ciampi államfő viszont nyilvánosan bejelentette, hogy elmegy szavazni - azt azonban nem közölte, hogy igennel vagy nemmel voksol-e.

A Vatikán diadala vagy egyszerű érdektelenség

A liberális Olasz Radikális Párt aláírásgyűjtésével kezdeményezett népszavazás a 2004. februárjában a mesterséges megtermékenyítés szabályozásáról hozott törvény eltörlését célozta. Négy kérdéskörben kellett igennel vagy nemmel szavazniuk az olaszoknak. A szavazás első pontja arra vonatkozott, hogy engedélyezett legyen-e a kísérletezés az embrió őssejtjeivel. A hatályos törvény tiltja, de az igen mellett kampányolók szerint a kísérletezés korlátozásával a genetikai kutatást ítélik halálra. A nem támogatói szerint viszont szem előtt kell tartani, hogy nem egy sejthalmazról, hanem egy emberi lényről beszélünk. Hasonlóan oszlik meg a két tábor a többi kérdésben, melyek arra vonatkoznak, hogy hány embriót lehet egyszerre beültetni az anyaméhbe, és mi legyen a többivel, amelyek lefagyasztását a mostani törvény tiltja. Kérdés még, hogy milyen jogai vannak az embriónak, amelyet az olasz jog történetében először egyénnek tekint a hatályos törvény.

Vasárnap a részvétel a 19 százalékot sem érte el. Szakértők szerint legalább a 34 százalékot el kellett volna érnie ahhoz, hogy az érvényesség szempontjából bíztatónak lehessen nevezni. Mivel hétfőn sem járultak többen az urnákhoz, a szavazás érvénytelen lett. Azt azonban nem lehet tudni, hogy a katolikus egyház befolyása, vagy az olaszok - immár szokásos - érdektelensége miatt volt ilyen alacsony a részvétel.

A szegénység ne legyen akadálya a meddőségi kezelésnek

Magyarországon jelenleg csak azok a nők kaphatnak meddőségi kezelést, akik hivatalos papírokkal igazolják, hogy van férjük vagy élettársuk. A dajkaanya közreműködése pedig, azaz, hogy egy pár gyerekét egy másik nő hordja ki, mindenkinek tilos. Szintén tilos a nem anonim petesejt-adományozás, vagyis senki nem adhat petesejtet meddő testvérének vagy barátnőjének. Újhelyi István gyermek- és ifjúsági kormánymegbízott és Török Zsolt szocialista képviselő, a közelmúltban határozati javaslatot terjesztett a parlament elé, amely munkahelyi védettséget, anyagi támogatást, tájékoztatókampányt és a lakásépítés hitelfeltételeinek javítását szeretné biztosítani azoknak, akik a lombikbébiprogramban vesznek részt. 

Szeretnék továbbá szélesebb körben elérhetővé tenni a programot. Kezdeményezték, hogy a programban részt vevők legalább egy-másfél éves munkahelyi védelmet kapjanak. Egy éven belül pedig további intézkedéseket sürgetnek, amelyek lehetővé teszik, hogy a szegénység ne lehessen akadálya a meddőségi kezelésben való részvételnek. A javaslat érintette a petesejt-adományozás kérdését is. A képviselők indítványozták, hogy vizsgálják meg bioetikai-jogi szempontból milyen következményekkel járna petesejt adományozáskor az anonimitás eltörlése. A petesejt-adományozás anonimitásának feloldására 2004. decemberében az állampolgári jogok biztosa és az adatvédelmi biztos is közös ajánlásban hívta fel az illetékeseket. Ugyanakkor a dajkaterhesség és az egyedülálló nők gyerekvállalásának lehetővé tétele kimaradt a javaslatból.

Török Zsolt az [origo]-nak elmondta, hogy a javaslat részletes vitája kedden kezdődik a parlamentben, de mivel valamennyi frakció és bizottság támogatja, nagy valószínűséggel a június végi zárószavazáson el fogják fogadni. Ami a dajkaterhességet illeti, ezzel kapcsolatban is benyújtottak már egy javaslatot, de az egyedülálló nők meddőségi kezelésére vonatkozóan még nem készült indítvány.