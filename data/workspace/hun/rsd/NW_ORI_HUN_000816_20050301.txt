Minden tizedik magyar gyerek szegény

Magyarországon minden tizedik gyerek szegény, ráadásul az elmúlt években egyre nő a nyomorgó gyerekek aránya - derül ki az UNICEF felméréséből. A szegény gyerekek aránya a skandináv országokban a legalacsonyabb, az Egyesült Államokban és Mexikóban viszont a 20 százalékot is meghaladja. 

Az 1990-es évek eleje óta a világ fejlett gazdaságainak legtöbbjében nőtt a szegénységben élő gyermekek aránya - olvasható az UNICEF kedden nyilvánosságra hozott jelentésében, amelyben a Gazdasági Együttműködési és Fejlesztési Szervezet (OECD) tagországaiban élő gyerekek helyzetét vizsgálták. Az UNICEF felmérésében a relatív szegénységet vette alapul, azaz akkor számítottak valakit szegénynek, ha jövedelme nem érte el az országos átlag felét. Ez alapján a világ leggazdagabb országaiban 40-50 millió gyermek nő fel szegénységben.

A szegénységben élő gyermekek aránya 24 vizsgált OECD-ország közül 17-ben növekedett az elmúlt másfél évtizedben. Skandináviában a legjobb a gyerekek szociális helyzete, Dániában és Finnországban kevesebb mint 3 százalékuk szegény. A jómódú országok közül az Egyesült Államokban és Mexikóban a legrosszabb: itt a szegény gyerekek aránya meghaladja a 20 százalékot. Igaz, az Egyesült Államokban ez az arány az elmúlt évtizedben folyamatosan csökken. Az Egyesült Államok mellett csak Nagy-Britanniában, Ausztráliában és Norvégiában javult jelentősen a gyerekek szociális helyzete.

Magyarországon a gyerekek 9 százaléka szegény, ezzel 9. helyen állunk az UNICEF rangsorában. Csehország három hellyel előz meg, míg Lengyelország hattal mögöttünk áll. Magyarország ezzel a középmezőnyben van, a Benelux államok között. Az UNICEF-től kapott osztályzatunk a közepesnél jobb. Ugyanakkor a jelentés megjegyzi, hogy a magyar gyerekek helyzete az elmúlt években egyre romlik, folyamatosan távolabb kerülünk a listát vezető skandináv országoktól.

Az UNICEF szerint a gyerekszegénységet a társadalmi trendek, a munkaerőpiaci viszonyok és a kormányzati politika befolyásolja leginkább. Ezek közül a leghatékonyabban a kormányzati szociális támogatások és adókedvezmények csökkenthetik a gyerekszegénységet. Magyarországon például a szociális segélyeknek köszönhetően 60 százalékkal alacsonyabb a szegény gyerekek aránya, ami állami beavatkozás nélkül elérné a 23 százalékot - áll a jelentésben.

Az UNICEF felhívja a figyelmet arra is, hogy nem csak a támogatások összege, hanem az is jelentősen befolyásolja a szegénységi arányt, hogy a segélyek hogyan oszlanak el, mennyi jut ebből a gyermekes családoknak. Negatív példaként említi a dél-európai országokat és Írországot, ahol alacsony a szociális juttatásokra fordított összeg, a pénzek nagy részét ráadásul nem a fiatal, gyerekes családok, hanem az 50 év fölöttiek kapják.