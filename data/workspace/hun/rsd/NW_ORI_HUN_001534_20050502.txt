Alig engedik termelni a Tiszát mérgező céget

A Fővárosi Bíróság hétfői döntése nyomán csak 15 százalékos kapacitással működhet a tiszai ciánszennyezésért felelős ausztrál cég. Az intézkedést a vállalat köteles végrehajtani. A magyar államot képviselő ügyvéd szerint ez a legjelentősebb lépés a négy éve tartó perben.

A Fővárosi Bíróság (FB) hétfői végzése értelmében 85 százalékkal vissza kell fognia termelését a 2000-es tiszai ciánkatasztrófáért felelős Transgold SA-nak. Az FB ideiglenes intézkedése a jogerős ítélet meghozataláig érvényes, azt a cég keddtől köteles végrehajtani. Szecskay András, a magyar állam jogi képviselője az [origo]-nak elmondta: a hétfői döntés az első jelentős előrelépés a 2001. áprilisa óta tartó perben. Ifkovics József, az ausztrál cég ügyvédje a tárgyaláson továbbra is fenntartotta azt a véleményét, hogy az öt évvel ezelőtti baleset nem várt helyzetben következett be, vagyis a rendkívüli időjárási körülmények miatt nem terheli felelősség a társaságot.

Erdey György, a Környezetvédelmi és Vízügyi Minisztérium (KVM) helyettes államtitkára szerint a Fővárosi Bíróság joghatósága mindkét országra kiterjed, hozzátette azonban, hogy környezetvédelmi ügyekben ilyen bírósági intézkedésre egyelőre nincsen precedens. Erdey György elmondta: a minisztérium a bírósági döntés végrehajtása kapcsán kezdeményezi a román hatóságoknál az ideiglenes intézkedés közös ellenőrzését.

A négy éve húzódó perben korábban problémát jelentett, hogy a szennyezésért felelős Aurul megszűnt és csak később derült ki, hogy a cég egyszerűen nevet változtatott, és Transgold néven működik tovább. Ugyancsak lassította a tárgyalást annak felvetése, hogy az ügyben a román avagy a magyar jog szerint kell-e eljárni. Ez utóbbi kérdés továbbra sem dőlt el.

A per valószínűleg október 24-25-én folytatódik, amikor is a bíróság a Budapesti Műszaki Egyetem és a román igazságügyi szakértő véleményeket hallgatja meg. Szecskay elmondta: idén a jogalap kérdésében várható ítélet, amely során a bíróság azt vizsgálja meg, hogy felelősséggel tartózik-e az ausztrál cég a szennyezésért. A magyar állam követelése, hogy a Transgold 29 milliárd forintot fizessen az okozott károkért, valamint építsen ki olyan biztonsági intézkedéseket, hogy a jövőben elkerülhető legyen egy hasonló katasztrófa.

A baleset 2000 januárjában történt. Az ausztrál tulajdonú Aurul az aranybányászathoz használt ciános elegyet egy tározóban fogta fel. A heves esőzések hatásra a tározó gátja átszakadt, és a ciános vegyületet előbb a Szamos, majd pedig a Tiszába ömlött. A környezetvédelmi katasztrófa során több ezer tonna hal, és számos belőlük táplálkozó élőlény pusztult el. Halászok, vendéglősök ezrei pedig megélhetés nélkül maradtak.