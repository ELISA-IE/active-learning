Akadémiára küldik a parkolóőröket

Két éven belül elindul Budapesten az első közép-európai parkolóőr-akadémia, ahol a jelentkezés előfeltétele az érettségi lesz, míg eddig elég volt egy erkölcsi bizonyítvány. A szervezők a szakma elismerését és az autós-parkolóőr viszony javulását várják az új iskolától, amely a Rendőrtiszti Főiskolával is szoros kapcsolatban áll majd. Az [origo] által megkérdezett parkolóőr szerint nem árt, ha alaposan kiképzik az őröket a váratlan helyzetekre.

Államilag elismert OKJ-s képzéssel két éven belül akadémián oktatják majd a budapesti és vidéki parkolóőröket. Várhatóan öt-tíz év múlva már csak az lehet parkolóőr, aki elvégezte ezt az iskolát. Jelenleg pusztán egy erkölcsi bizonyítvánnyal már bárki lehet parkolóőr. "Közerületen bármi megtörténhet" - indokolta a képzés szükségességét Szirmai Tamás, a Magyar Parkolási Szövetség tagja. Szerinte fontos, hogy egységesüljenek a követelmények, és a parkolóőrök városi alkalmazottak legyenek. Hatósági jogkörük ugyan nem lesz, de azt szeretnék, ha közelebb állnának a rendőrökhöz, mint eddig. "A brit parkolóőr sapkája is eléggé hasonlít a rendőréhez" - fogalmazott Szirmai. 

A 320 órás képzés előfeltétele érettségi lesz, és az órákon a résztvevők belekóstolnak a büntető-, polgári és alkotmányjogba amellett, hogy részt vesznek helyzet- és pszichológiai gyakorlatokon, hogy "könnyebben lenyeljék a békát" - fogalmazott Szirmai a helyenként agresszívan viselkedő autósokra utalva. A szervezők a magatartáskultúra javulását várják, hiszen tisztában vannak vele, hogy a parkolóőr "nem tartozik a szeretett állatfajok közé". A parkolóőrök bűnmegelőzési képzést is kapnak, kiképzik őket arra, hogyan kell intézkedni vészhelyzetben vagy ha balesetet látnak. 

A parkolóőr foglalkozás a közelmúltban bekerült az államilag elismert szakmák közé. Most a tanterv és a vizsgakövetelmények kialakításán dolgoznak. Az egyik parkolótársaság oktatási vezetője az [origo]-nak elmondta: jelenleg egy másfél hetes tanfolyamon tanítják ki a parkolóőröket. Ebben szerepelnek a jogszabályok, engedélyek körüli tudnivalók, technikai gyakorlat és szituációs feladatok, amelyeken az autóssal való kommunikációt tanítják. "A kétméteres kopaszt is le lehet szerelni egy-két nyugodt mondattal" - fogalmazott az oktató. 

Ne büntessenek, ha egy percet késik a sofőr

Veres Tünde parkolóőr szerint nem árt, ha kiképzik az őröket, hiszen sokan közülük "csinálnak olyasmit is, ami nem legális, például olyan helyen pótdíjaznak, ahol nem lehetne". Sokan nincsenek tisztában a türelmi idővel sem, például ha néhány perce járt le a jegy, a parkolóőrnek meg kellene engednie, hogy azt az autós pótlólag megvegye. "De van, aki azonnal megpótdíjazza. Nem csodálom, ha ilyenkor mérges a sofőr" - vélte Veres Tünde, aki szerint voltaképpen természetes, ha utálják az autósok az őröket. 

Veres szerint probléma, hogy nincsenek lefektetve a játékszabályok, például hogy egyperces késés esetén ne lehessen pótdíjazni. Nem ártana az sem, ha beszélnének idegen nyelven az őrök, hiszen akad probléma külföldiekkel is. Lopást, autófeltörést ritkán veszek észre, de ilyenkor szólni kell a főellenőrnek - mondta.

Veres szerint ráférne Budapestre az őrök és az autósok közti viszony rendezése. "A leggyakoribb eset, hogy lekurváznak, de egyszer majdnem meg is késeltek minket" - magyarázta Veres Tünde. "A hatodik kerületben történt: egy fiatalembernek nem volt parkolójegye. Állítólag csak árut szállított, de nem volt róla papírja. Elkezdett kettőnket is késsel fenyegetni, még a főellenőrt is, akit odahívtunk, de aztán még őt is meg tudtuk nyugtatni" - mondta. 