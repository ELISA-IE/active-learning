Meghalt az agykárosult floridai nő

Terri Schiavo, a 15 éve éber kómában lévő floridai asszony csütörtök délután elhunyt. A 41 éves nő mesterséges táplálását két hete hagyták abba, a szülők utolsó fellebbezését helyi idő szerint szerda este utasította el a bíróság.

Az Egyesült Államokban csütörtök délután elhunyt Terri Schiavo, az agykárosodás miatt 15 éve súlyos, visszafordíthatatlan kómában lévő floridai asszony, aki az utóbbi időben jogi és politikai csatározások középpontjába került. Az asszony halálhírét a szülők szóvivője közölte a CNN-nel.

A 41 éves Schiavo, aki 15 éve volt éber kómában, közel két hete élt táplálék és víz nélkül, miután a férje és gondviselője kérésére a bíróság március 18-án elrendelte a mesterséges táplálás beszüntetését. 

Az asszony szülei számos keresetet nyújtottak be a mesterséges táplálás folytatására, legutoljára az Egyesült Államok legfelsőbb bírósága helyi idő szerint szerda este utasította el a szülők keresetét.