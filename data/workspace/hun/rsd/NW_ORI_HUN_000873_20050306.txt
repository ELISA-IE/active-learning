A drogbárók országa lehet Afganisztán

Egy, az amerikai elnöknek készített jelentés szerint Afganisztánban annak ellenére, hogy három éve amerikabarát kormány vezeti, nem csökkent az ópiumtermesztés mértéke. A jelentés szerint ha a helyzet nem változik, Afganisztán felett a drogbárók vehetik át az uralmat. 

Egy fehér házi jelentés szerint Afganisztán közel áll ahhoz, hogy drogkartellek vegyék át az irányítását és a gazdaság teljes egészében a heroin-alapanyag termelésére álljon át. Az afgán droghelyzet "komoly fenyegetést jelent a világ stabilitására" - olvasható a tanulmányban. Afganisztánban rekordnagyságú területen folyik a termesztés annak ellenére, hogy 2001 óta Amerika-barát kormány irányítja az országot. Jelenleg mintegy 200 ezer hektárnyi területen termesztenek ópiummákot, ami a 2003-as adatok több mint háromszorosa - jelentette az AP hírügynökség. 

Afganisztán a legnagyobb ópiummák termelő, a második helyezett Myanmar csak tizenheted részét termeli az afgán máknak. A jelentés szerint a termelés visszaszorítását megnehezíti a legális pénzkereseti lehetőségek hiánya, a kormány gyengesége, valamint a még mindig labilis biztonsági helyzet.

A jelentés az egész világra kiterjedően elemzi a drogalapanyagok előállítását. Kolumbia továbbra is a fő kábítószer-előállító országok közé tartozik annak ellenére, hogy a közelmúltban komoly lépéseket tett a kábítószerkereskedelem visszaszorítása ellen. Ebben az Egyesült Államok sokmilliárd dollárral segítette Kolumbiát. Az USA-ba áramló kokain 90, és a heroin 50 százaléka Kolumbiából származik. 