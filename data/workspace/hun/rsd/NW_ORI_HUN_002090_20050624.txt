Az esztétikum miatt tilthatják a koldulást Pesten

Megtiltanák a koldulást a Hősök terén, a Várban, a Váci utcában és a Vörösmarty téren egy MDF-es javaslat alapján. Az indoklás szerint a társadalom és a gazdaság érdeke is, hogy a koldusok ne lepjenek el minden helyet. Kaposvár és Szeged hasonló intézkedései miatt Béki Gabriella SZDSZ-es képviselő korábban az Alkotmánybírósághoz fordult, döntés azonban még nem született.

A fővárosi bizottságok előtt van Szőke László, az MDF fővárosi frakcióvezetőjének rendelettervezete. A rendelet megtiltaná a koldulást Budapest turisták által sűrűn látogatott helyein: a Várban, a Vörösmarty téren, a Váci utcában és a Hősök terén. A koldulás szabálysértés lenne, harmincezer forintra büntetnék, és a közterület-felügyelők ellenőriznék a rendelet betartását. Eddig is tilos volt másokat zaklató módon vagy gyermekkel koldulni, a javaslat elfogadása esetén azonban a "pénz vagy egyéb dolog átadására ráutaló magatartással történő felhívás" is büntethető lenne.

Szőke László szerint a társadalom érdeke, hogy a koldusok ne lepjenek el minden helyet, ne zaklassák a budapestieket és a turistákat. "Az esztétikai hatáson túl komoly gazdasági, idegenforgalmi és társadalmi hatása is van a jelenségnek" - olvasható a javaslat indoklásában.

Az MDF nem először próbálkozik ilyen rendelettel: két évvel ezelőtt már tettek hasonló javaslatot. Ebben többek között egy szegényügyi bizottság felállítása szerepelt, amely adománygyűjtés mellett a kéregetők összeírásával és környezettanulmányok készítésével is foglalkozott volna. A javaslatot akkor nem támogatták.

Az új tervezetben a szegényügyi bizottságról és a koldusok helyzetének megoldásáról szóló javaslat nem szerepel. Szőke az [origo]-nak azt mondta: "Gondoskodni kell ezekről az emberekről, a korábbi javaslatainkat jónak és szükségesnek tartjuk". Az MDF azonban egylőre megvárja annak a felmérésnek az eredményét, amely átfogóan méri fel a budapesti koldusokat, és azután javasol megoldást. Szőke úgy tudja, a becslések szerint körülbelül ezer koldus van a fővárosban, kétharmaduk azonban nem is hajléktalan.

Megvárnák az Alkotmánybíróság döntését

A javaslat elfogadásához minősített többségre van szükség. A fővárosi SZDSZ információink szerint megvárja az Alkotmánybíróság (Ab) állásfoglalását az ügyről. Béki Gabriella SZDSZ-es országgyűlési képviselő ugyanis korábban az Ab-hez fordult annak kivizsgálására, hogy a Kaposváron és Szegeden életbe lépett, a koldulás kiszorítására vonatkozó hasonló intézkedések alkotmányosak-e. "Kaptam egy értesítést arról, hogy iktatták a beadványt, de döntés még nincs" - mondta az [origo] kérdésére Béki Gabriella. Szerinte az ilyen rendeletek sértik az egyenlő bánásmód elvét. Béki fenntartja korábbi álláspontját, miszerint "felháborító, hogy egy embercsoport választási szabadságát az emberi méltóság védelmére hivatkozva korlátozzák, mintha emberi méltóság csak a felújított sétányokon létezne, a mellékutcákban nem".

Szőke szerint a koldulás kitiltása hasonló eset ahhoz, hogy "autóval nem lehet behajtani a sétáló utcákba, nem lehet vattacukrot árulni bárhol engedély nélkül". Az MDF a javaslat indoklásában arra hivatkozik, hogy Petrétei József igazságügyminiszter és egy 1994-es Ab-határozat sem tartja az alaptörvénybe ütközőnek az ehhez hasonló rendelkezéseket.