Megelőzhető betegségek gyilkolják az afrikai gyerekeket

Minden ötödik afrikai gyerek meghal még ötéves kora előtt - derül ki az UNICEF jelentéséből. Az afrikai gyerekekre olyan elkerülhető és kezelhető betegségek jelentik a legnagyobb veszélyt, mint a malária, a hasmenés, a tüdőgyulladás vagy a kanyaró. 

Nemzetközi erőfeszítésekre lenne szükség az ENSZ Gyermekalapja, az UNICEF szerint, hogy visszaszorítsák az Afrikában tapasztalható magas gyerekhalandóságot. Az UNICEF legfrissebb jelentése szerint Afrikában majdnem minden ötödik gyerek meghal még ötéves kora előtt. Az itt élő gyerekekre olyan megelőzhető és kezelhető betegségek jelentik a legnagyobb veszélyt, mint a malária, a kanyaró, a hasmenés vagy a tüdőgyulladás.

A legtöbben nem sokkal születésük után vagy életük első heteiben meghalnak. Az öt év alatti halandóságért legnagyobb arányban a szülési körülmények felelősek, például a rossz vagy nem létező terhesgondozás, a képzett szülési segítők hiánya, a nem megfelelő higiéniás körülmények. Ezt követik a fertőzések és élősdik okozta betegségek. Az UNICEF becslései szerint a Szaharától délre elterülő afrikai országokban évente 4,7 millió kisgyerek hal meg, ami körülbelül fele a világon életét vesztő összes gyereknek, miközben Afrikában a Föld népességének mindössze 12 százaléka él. A helyzet valamelyest javult az 1960-as évek óta, de Botswanában, Kamerunban, Elefántcsontparton, Kenyában, a Dél-afrikai Köztársaságban, Szváziföldön és Zimbabwéban az utóbbi tíz évben mégis nőtt a gyermekhalandóság.    "Olyan egyszerű és viszonylag olcsó módszerekkel, mint a védőoltások, irtóanyaggal átitatott szúnyoghálók vagy képzett bábák munkába állítása, egyedül Afrikában évente egymillió kisgyermek életét lehetne megmenteni" - mondta Dietrich Garlichs, az UNICEF németországi vezetője. A legrosszabb helyzetben az UNICEF szerint azok az országok vannak, amelyekben polgárháború dúl, illetve ahol a lezajlott harcok után próbálják rendbe hozni az országot, mert ezekre a területekre még a segélyek is alig jutnak el. 