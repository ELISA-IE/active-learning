Megtérítik a kényszerérettségizők vizsgadíját

Megtéríti az Oktatási Minisztérium azoknak a korábban érettségizett diákoknak a vizsgadíját, akiknek a felvételi érdekében emelt szintű érettségit kellett tenniük. A tárca korábban azt állította, hogy nem fizetik vissza a vizsgadíjat, mivel az érettségi olyan szolgáltatás, amit bárki igénybe vehet.

Megtéríti a vizsgadíjat a kényszerérettségizőknek az Oktatási Minisztérium - közölte csütörtökön a tárca. "Azoknak a korábban érettségizett tanulóknak, akiknek a jogszabályváltozás miatt kötelező volt emelt szintű érettségit tenni, mert az általuk választott felsőoktatási intézményben ez felvételi követelmény volt, Magyar Bálint korábbi ígéretének megfelelően az oktatási minisztérium megtéríti a vizsgadíját" - olvasható a tárca közleményében. Az érintett mintegy 1800 diák az ősz folyamán visszakapja a vizsgadíjat, erről az Országos Közoktatási Értékelési és Vizsgaközpont a jövő hét folyamán tájékoztatja az érintetteket. 

A Népszabadság csütörtökön arról számolt be, hogy a minisztérium ígéretével ellentétben mégsem fizetik vissza a korábban érettségizett, de a felvételi érdekében most újra vizsgára kényszerített diákok vizsgadíját. A tárca a lapnak ezt azzal indokolta, hogy a vizsga egy szolgáltatás, amelyet mindenki annyiszor ismételhet, ahányszor csak akar. A diákok próbálkozásait pedig nem volna ildomos az adófizetők pénzéből finanszírozni. Az újraírt vizsga díja: ha szóbeli és írásbeli is volt, akkor hatezer, csak egy vizsgarész esetén négyezer, az informatika- és az emelt szintű nyelvi érettségiért pedig tízezer forintba kerül. 