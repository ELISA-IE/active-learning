Szakszervezeti vezetőkből MSZP-s képviselő lehet

Az MSZP képviselőjelöltjeinek 30 százaléka kicserélődik, az új arcok többsége helyi önkormányzati ember lesz - írja a Népszabadság. A párt vezérkarának túlnyomó többsége egyéniben is vállalja a megmérettetést, és több szakszervezeti vezetőből lehet szocialista képviselő. Van még néhány vitatott körzet, ahol a helyi és az országos vezetés között nézeteltérés van a jelölt személyével kapcsolatban, ezekben az esetekben Gyurcsány Ferenc szava lesz a döntő.

A szocialisták csaknem teljes vezetése vállalja az egyéni megmérettetést. Indul Hiller István, és ragaszkodtak az egyéni jelöltséghez a párt olyan meghatározó személyiségei, irányítói is, mint Kiss Péter, Lendvai Ildikó, Lamperth Mónika, Szekeres Imre, Kolbert István miniszter, valamint Nagy Sándor egykori szakszervezeti vezető, ma a kancellária államtitkára, pedig neki három éve nem sikerült győznie Hajdú-Bihar megyében. 

Budapesten viszont sok ismert név hiányzik. Egyebek között Katona Béláé - parlamenti frakcióvezető-helyettes, aki olyan ígéretet kapott, hogy országos listán "biztos befutó" helyet kap cserébe. Ugyancsak listán kerülhet a parlamentbe Gy. Németh Erzsébet, korábbi főpolgármester-jelölt, aki nem vállalta a kihívást, visszalépett a XVII. kerületi egyéni képviselő-jelöltségtől. Nem indítják Bakonyi Tibort, aki három éve kis híján legyőzte a fideszes Pokorni Zoltánt a XII. kerületben. Helyette most a kerületi pártelnök, Hagyó Miklós mérkőzik meg a mandátumért.

A Népszabadság értesülései szerint a párt nem támogatta, hogy Vadász János kormánymegbízott, volt szakszervezeti vezető egyéni jelöltként mérettesse meg magát, cserébe ő is számíthat arra, hogy neve szerepelhet majd az országos listán. Lehetnek más szakszervezeti vezetők is MSZP-képviselők: a Vas megyei egyénijelölt-listán annak a Márkus Imrének a neve tűnt fel, aki hosszú évekig a Vasutasok Szakszervezetének elnöke volt. (Márkus az MSZP Baloldali Tömörüléséhez tartozik.) A lap információi szerint a szakszervezetek intenzív egyeztetést folytatnak a szocialista párt vezetésével arról, hogy aktív érdekvédők is felkerülhessenek a párt országos listájára. A szakszervezeti körökben valószínűsítik, hogy az egyik befutó Sáling József, a Kereskedelmi Alkalmazottak Szakszervezetének elnöke lehet. Ő az előző ciklusban már dolgozott képviselőként a parlamentben. 

Ami a kritikus helyzeteket, a még vitatott néhány körzetet illeti: a vitás esetekben vétójoga van Gyurcsány Ferenc miniszterelnöknek, a párt választási bizottsága elnökének. A végső döntést az elnökség kétharmados többséggel hozza meg. Az egyik ilyen vitatatott választókerület a kiskunhalasi, ahol a helyiek a Terror Háza előtti botránya miatt lemondani kényszerült Zuschlag Jánost indítanák (a képviselő a vészkorszak zsidó áldozataival viccelődött, nem tudván arról, hogy van a közelben egy bekapcsolt kamera), erről azonban a pártvezetés hallani sem akar.