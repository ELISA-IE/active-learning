Nem kapott engedélyt a pesti plázs

Az augusztusi pesti plázs továbbra sem, a júliusi budai plázs viszont közterület-használati engedélyt kapott szerdán a fővárosi önkormányzat várostervezési bizottságától. A pesti plázs szervezői az elutasítás ellenére úgy gondolják, hogy idén is lesz Budapest Plázs, egy-kéten belül újra engedélyt kérnek rá a fővárostól.

Hiába rendezte a közterület-fenntartók felé a tartozását a Budapest Plázst szervező cég, nem kapott engedélyt a fővárosi önkormányzat várostervezési bizottságától - közölte az MTI. A testület egyhangú szavazással elfogadott határozatában megállapította, hogy a pesti plázst szervező ARK Event Kft. a korábbi bizottsági elvárások közül csak egyet teljesített, megfizették a közterület-fenntartóknak járó több mint 5 millió forintos tartozásukat. Nincs viszont megállapodásuk továbbra sem a XIII. kerülettel, nem adtak óvadékot az idei rendezvényre, és nem teljesültek a főváros közlekedés-szervezési elvárásai sem. 

Egyhangúlag hozzájárult viszont a bizottság az Újbuda Plázs Kft. kéréséhez, hogy a Pázmány Péter rakparton június 27-től augusztus 2-ig több mint kétezer négyzetméteres területen kulturális és sportrendezvényeket tartsanak. 

A Budapest Plázst szervező cég az elutasítás ellenére biztos benne, hogy harmadszor is megrendezik a plázst az újpesti rakparton. Maros Róbert, az ARK Event Kft. vezetője az [origo]-nak elmondta, hogy a fővárosi önkormányzat feltételei közül kettőt érthetetlennek tart. Egyrészt az önkormányzat óvadékot kér tőlük a fővárosi vállalatoktól megrendelt szolgáltatásokra, miközben nem is szeretnének ilyen szolgáltatásokat megrendelni. Másrészt az előtt várnak tőlük közlekedési hatástanulmányt, hogy az önkormányzat meghatározta volna, hogy melyik utcákról kell majd elterelni a forgalmat. A Budapest Plázs szervezője szerint a XIII. kerület vezetésével hamarosan megállapodnak, akkor újra benyújtják a kérelmet a fővárosi önkormányzat várostervezési bizottságához. A szervező azt is hozzátette, bíznak benne, hogy a budai plázzsal azonos feltételeket kell teljesíteniük a kedvező elbíráláshoz.