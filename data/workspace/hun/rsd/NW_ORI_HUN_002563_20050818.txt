Idén már nem drágul a gáz

2005-ben már nem lesz gázáremelés, a következő árfelülvizsgálatra várhatóan csak januárban kerül sor. A lakossági kompenzációs rendszert viszont jövő év első felében átalakítják, és a jelenleg alanyi jogon járó támogatást rászorultsági alapon folyósítják - írja a Világgazdaság csütörtökön, a gazdasági tárcára hivatkozva.

Ebben az évben már nem várható a lakossági gáz árának emelése. Az elmúlt három évben megfigyelhető drágulásnak azonban elemzők szerint ezzel még egyáltalán nincs vége. A pesszimizmus fő oka, hogy a kereslet és a kínálat asszimetrikus emelkedése hosszú időre rögzülhet. 

A Nemzetközi Energiaügynökség (IEA) legfrissebb előrejelzése szerint a globális földgázfelhasználás évi 2,5-3 százalékos ütemben nőhet a következő 15 évben. A kitermelés pedig egészen biztosan nem tud lépést tartani ezzel, különösen, hogy a hatalmas amerikai és brit földgázmezők kimerülőben vannak. 

Új kartell formálódik

Szakértők ráadásul komoly esélyét látják egy OPEC jellegű gázkartell kialakulásának, amelyet Oroszország és a Közel-Kelet nagy kitermelői alkotnának. Egy ilyan szerveződés a globális földgázkészlet 68 százalékát ellenőrizné. A magas gázárat valószínűsíti a szállítási kapacitások tartósnak ígérkező szűkössége is. Elemzők szerint, bár a korábbi évtizedek forrásszegénységét követően az utóbbi években jelentős beruházásokra került sor a gáziparban, ám ezek beérésére még várni kell. 

Mindez azt jelenti, hogy a kilátások sem rövid, sem hosszú távon nem túl kedvezőek, és a hazai nyomott, hatósági árkhoz is hozzá kell nyúlni előbb-utóbb. Hatvani György, a gazdasági tárca helyettes államtitkára elmondta, a földgáz árszabályozási kereteiről szóló GKM-rendelet szerint változtatásra általában évente kétszer van lehetőség. Az árak augusztus elején való emelése a rendkívül magas világpiaci árak miatt volt szükséges. 

Sok, vagy kevés

Szaniszló Mihály, az Ipari Energiafogyasztók Fórumának elnöke szerint tagvállalataik számára az elviselhetőség határát súrolta már az augusztusi áremelés is, amelynek következtében 7-10 százalékkal kapják drágábban a gázt. Érdekes, hogy legnagyobb mértékben éppen a nagyfogyasztók árai emelkedtek, pedig fajlagosan az ő ellátásuk számít a legolcsóbbnak. Ezért a nagyfogyasztók a januári 12 százalékos áremelés és az augusztusi árkorrekció újabb drágulást nem szeretnének - mondta Szaniszló Mihály.

Ellentétes véleményen van a Mol, amelynek a gázüzletágon az első félévben elért 42,4 milliárdos nyereségét az év végére lenullázhatja a beszerzési árak töretlen emelkedése. Mosonyi György vezérigazgató ezért a kormány lépését várja az ügyben. A gázárak - az oroszokkal kötött szerződések alapján - háromnegyed éves késéssel követik a világpiaci változásokat. Ennek alapján Varró László, a Mol vezető közgazdásza már szeptembertől markáns drágulást vetített előre. Így a földgáz köbméterének importára tavaszra megközelítheti az 50 forintot is. Ez azt is jelenti, hogy a Mol kénytelen lesz olcsóbban adni a gázt, mint amennyiért beszerzi. Az importár egyébként az elmúlt másfél évben másfélszeresére nőtt, míg a hazai kitermelés egyre csökken. 

Változó ártámogatás

A lakossági ártámogatási rendszer mindenképpen reformra szorul. Jelenleg évi háromezer köbméteres fogyasztásig alanyi jogon jár a kompenzáció, ám jövőre jövedelemfüggővé tennék a rendszert. Jelenleg a kisfogyasztók gázszámlájának egyharmadát teszi ki az állami, pontosabban a Mol-támogatás. Az új kompenzációs rendszert a GKM az Ifjúsági, Családügyi, Szociális és Esélyegyenlőségi Minisztériummal közösen dolgozza ki. A jövő év első felében társadalmi egyeztetésen véglegesítik az első változatot. 

A gázárakat jelen állapot szerint nem érintené az áfakulcsok januárra tervezett harmonizálása, tehát azok megmaradnának a 15 százalékos szinten - számol be a Világgazdaság. 