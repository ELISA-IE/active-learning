Lázadás tört ki egy iraki fogolytáborban

Négy ember meghalt, hatan megsérültek, amikor lázadás tört ki egy iraki amerikai fogolytáborban. A dél-iraki Camp Buccában azt követően lázadtak fel a foglyok, hogy motozást tartottak közöttük. Az őrök végül a lázadók közé lőttek. A táborban összesen 5300 rabot őriznek.

Lázadás tört ki hétfőn az Irak déli részén található Camp Bucca amerikai gyűjtőtáborban. A rabokra rálőttek őreik minek következtében négyen meghaltak és hatan megsebesültek. A lázadás a tábor 10 részlege közül az egyikben tört ki, amikor az őrök meg nem nevezett csempészárut kerestek a raboknál. A forrongás aztán továbbterjedt még további három részlegére, de az amerikaiak - bejelentésük szerint - csak 45 perccel a lázongás kitörése után vették elő lőfegyvereiket. 

Az őrök azt követően nyitottak tüzet, hogy a rabok kövekkel dobálták őket, és más saját készítésű fegyverekkel támadtak rájuk. Mint az amerikai hadsereg közölte, a halálos áldozatok közül egyesek a lövések miatt haltak, vagy sérültek meg, míg mások "a táborban tartózkodó más foglyok erőszakos fellépése" következtében. 

A lázadás a lövöldözés után alábbhagyott, a sárültek közül hármat a tábor területén, hármat pedig egy katonai kórházban ápolnak. A közlemény szerint a lázadás okát és az erő alkalmazását az illetékes parancsnokság és a bűnügyi nyomozó osztály közösen vizsgálja ki. Az áldozatok neveit átadták az iraki kormánynak és a Vöröskeresztnek. 

Camp Bucca Bászra közelében fekszik a kuvaiti határnál, és körülbelül 5300 rabot tartanak ott fogva. A felkelés által érintett részlegekben összesen 2900 rab tartózkodik. A tábort röviddel az amerikai hadmozdulatok 2003 márciusában történt megindítása után állították fel, az iraki háború első szakaszában elfogott iraki katonák számára. Az iraki fogolykínzásokkal foglalkozó Taguba-jelentésben ezt a létesítményt is elmarasztalták rossz bánásmód miatt - írja a CNN.