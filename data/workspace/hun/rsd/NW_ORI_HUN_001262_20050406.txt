Sokan félnek a pesti parkokban

A budapestiek többsége kevésnek tartja az utak mentén ültetett fákat, virágokat. Sokan járnának pihenni a városi parkokba, de nincsenek megelégedve velük: zajosnak, koszosnak és nem elég biztonságosnak tartják azokat. Ez utóbbi miatt sokan örülnének, ha a parkokat hivatalos parkőrök őriznék - derül ki egy közvélemény-kutatásból.

A budapesti lakosság az utcákról hiányolja a növényzetet: a válaszadók több mint nyolcvan százaléka egyetért azzal, hogy több fát és virágot kellene telepíteni a közutak mellé. Az agglomeráció lakossága elégedettebb: ott ez az arány tíz-húsz százalékkal alacsonyabb - áll a Studio Metropolitana Urbanisztikai Kutató Központ megbízásából készített közvélemény-kutatásban.

A válaszadók szívesen pihennének a parkokban, bár sok szempontból elégedetlenek velük. Pozitív példaként említették a Szent István parkot, a Margitsziget és a Városliget bizonyos részeit, a Marczibányi teret, a Feneketlen tó környékét, részben a Károlyi kertet, és egyes külterületi városrészek parkjait. Negatív, sőt a többség szerint kimondottan riasztó parkok a Népliget és a Vérmező. 

A válaszadók szerint a legtöbb park nem felel meg azoknak a követelményeknek, melyek alapján a "nyugalom szigete" lehetne. A csendet a jelentős forgalom, a tisztaságot a szemét, a hajléktalanok és a kutyaürülék, míg a biztonságot - a főleg nagyobb parkokban tanyázó - kábítószeres bandák, szatírok és tolvajok veszélyeztetik. Ez utóbbiak miatt sokan örülnének, ha a parkokat hivatalos parkőrök őriznék. 