Gyümölcsfa-törvényt is akar jövőre a kormány

A ciklus utolsó, mintegy másfél hónapos ülésszakán még 28 törvény elfogadását tervezi a kormány. Ezek között 17 olyan javaslat van, amelynek még csak most kezdik meg a parlamenti tárgyalását. A tervezetek között, a nagyobb horderejű ifjúsági törvény mellett szerepel a tolmácsdíjak meghatározása és a gyümölcsfával beültetett területek összeírása is.

A január 31-én kezdődő, a választások időpontjától függően, körülbelül másfél hónapos tavaszi ülésszakra 11 jogszabály őszről csúszik át, de 17 új törvényjavaslattal is készül a kormány.

Már csak szavazni kell a földgáz biztonsági készletezéséről szóló tervezetről, amely egyebek között lehetővé teszi, hogy biogázt, illetve biomasszából származó gázt tápláljanak a földgázrendszerbe. A lobbitörvény szerint egyetemi végzettségű, hivatásos érdekképviseleti tevékenységet végzők befolyásolhatják majd a készülő jogszabályok tartalmát. A bíróság jogorvoslati rendszerét változtatja meg a büntetőeljárási törvény módosítása.

A jogügyletek biztonságát erősítő törvénymódosítások értelmében márciustól az ügyvédek, a közjegyzők és a bírósági végrehajtók is hozzáférhetnek a személyi adat- és lakcímnyilvántartás, a járművezetői engedély-nyilvántartás, az útiokmány-nyilvántartás és az idegenrendészeti nyilvántartás adataihoz, így a jogügyletek által érintett ingatlanok, cégek, személyek adatainak és az okiratok tartalmának hitelessége javul.

A polgárőrségről szóló tervezet nem ad hatósági jogkört - például kényszerítő eszközök alkalmazásának lehetőségét - a polgárőröknek, de rendezi együttműködésüket a közhatalmi szervekkel. Az építésügyi törvény módosítása technikai-pontosító jellegűnek tekinthető, nem úgy a minősített adat védelméről szóló, kétharmados többséget igénylő előterjesztés, amely - okulva a májusi botrányból - titkossá minősíthetővé teszi az írásbeli érettségik feladatlapjait is.

A szervezett bűnözést üldöző szervek tevékenységének hatékonyabb koordinálását, a gyors és célirányos információcserét célozza a Szervezett Bűnözés Elleni Koordinációs Központról szóló tervezet. Az őszről átcsússzott jogszabálytervezetek sorát, a bírósági eljárás elhúzódása miatti kifogás jogintézményét bevezetésével, valamint az uniós mintára szerveződött, politikától független gazdasági és szociális tanács működésével kapcsolatos törvényjavaslat zárja.

Jövőre kezdi el csak tárgyalni az Országgyűlés a határőrségről szóló törvény módosítását, amely szélesebb körű rendészeti tevékenységgel egészítené ki a szervezet munkáját. Az ifjúsággal kapcsolatos, egyes állami feladatokról szóló javaslat kiépítené a fiatalok döntéshozatalban való részvételének rendszerét. Több esélyegyenlőséggel kapcsolatos jogszabály módosításával változna például az épületek akadály-mentesítésének határideje. A büntetőeljárási törvény már említett módosításához kapcsolódik a büntetőügyekben alkalmazható, közvetítői tevékenységről szóló javaslat. 

Jogharmonizációs célú a mozgókép törvény, a vízi közlekedésről szóló jogszabály módosítása és az európai szövetkezetekről szóló törvényjavaslat. Módosul még a határon túli magyarokra vonatkozó részekkel az alkotmány, a közraktározási törvény, az ügyfélbarát rendszer kialakítása érdekében, a mérnöki kamarákról szóló törvény. A kormány tervei szerint változik a rendvédelmi felsőoktatási intézmények oktatóinak és hallgatóinak jogállásáról szóló törvény, és módosul a postatörvény is, amely adatvédelmi rendelkezésekkel bővül.

Törvényt alkotnak a tolmácsolás megfelelő díjazásáról, a digitális műsorszórásról, a szociális párbeszédről, a kiotói jegyzőkönyv végrehajtásáról és a gyümölcsfával beültetett területek összeírásáról is.

Nagy Szilvia