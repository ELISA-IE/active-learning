Mikrocsipes útlevél már jövőre

Már jövőre Magyarországon is mikrocsipes útlevelet kell kibocsátani, amelyben első lépésként a tulajdonos digitalizált arcmását rögzítik. Itthon először csak azoknak kell kiváltaniuk ezt az okmányt, akik az Egyesült Államokba utaznak - írja a Népszabadság.

Már jövő nyáron kiváltható lesz a mikrocsipes útlevél, melyben rögzítik a tulajdonos digitális fényképét. Az Egyesült Államok jövő ősztől már csak ezeket az útleveleket fogadja el, az uniós országok lejártáig elfogadják a régi útlevelet is. 

Az új okmány előállításának, a rendszer átalakításának költségeiről egyelőre nem tudott nyilatkozni a Népszabadságnak Urbán György, a Nemzeti Vízum- és Okmánybizottság elnöke. Annyi azonban bizonyos, több milliárd forintba kerül majd. 

Az adatvédelmi biztos és mások is tiltakoztak a biometrikus adatok rögzítése ellen. Urbán ezekre reagálva elmondta: az unióban nem lesz egységes adatbázis. Itt minden információt a mikrocsippel ellátott vízumban tárolnak, és külön tagállami nyilvántartások működnek majd.