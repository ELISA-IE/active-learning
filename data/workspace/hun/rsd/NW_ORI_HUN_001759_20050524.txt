Példaképet állít a nők elé a Fidesz

Várhatóan új alelnöke lesz a Fidesznek. Pelczné Gáll Ildikó nő, vidéki, családos, sikeres a szakmájában, és szívesen politizál. E tulajdonságaiért szemelték ki a párt vezetői, hogy a választások előtti évben sokat szerepeljen.

A Fidesz június 11-i kongresszusán egy harmadik alelnököt választanak a párt vezetésének tervei szerint. Schmitt Pál és Pokorni Zoltán mellett Pelczné Gáll Ildikó is hivatalosan a Fidesz második embere lesz. A miskolci egyetemi tanszékvezető ugyan csak 2003-ban lépett be a pártba és az országos politikában sincs még tapasztalata, de a Fidesznek fontos szimbolikus szempontoknak tökéletesen megfelel. "Ő egy modellje, eszményképe annak, amit a Fidesz azokról az asszonyokról gondol, akik a családban és a szakmájukban is megállják a helyüket" - mondta egy fideszes politikus, aki személyesen is ismeri Gáll Ildikót.

Pelczné Gáll Ildikó korábbi nyilatkozata szerint a sajtóból értesült arról, hogy hamarosan alelnök lehet belőle. Ahogy fideszes forrásunk fogalmazott: új tisztségére kiválasztották, Gállt a párt vezérkara találta ki, és szerepe sok szempontból szimbolikus lehet a vezetésben. Ahogy egy őt ismerő politikai ellenfele fogalmazott: "vele akarják eladni a Fideszt a fiatal családos nők felé".

Gáll neme a fideszesek szerint is fontos volt kiválasztásában: "Egy női alelnök új minőséget jelent a párt történetében." A Fideszben évek óta nem volt meghatározó pozícióban női politikus, jelenleg se az elnökségben, se a választmányban nincs egyetlen nő sem.

Pelczné Gáll Ildikó 1962-ben született, és a Miskolci Egyetem docense, az üzleti vállalkozási tanszék vezetője. Két kislánya és egy kisfia van. Gépészmérnöki, mérnök-közgazdászi, könyvelői és adószakértői végzettséget is szerzett. Idén üzleti tanácsadás-, etikett és protokoll-, illetve üzlettervezés-órákat tart az egyetemen. Néhány éve a Magyar Tudományos Akadémia egy fiatal kutatóknak járó díjjal tüntette ki.

Politikával csak 2002-ben kezdett foglalkozni, de áttételesen ekkor már dolgozott a városi önkormányzatnak: a város közlekedési társaságának könyvelését évek óta ő ellenőrzi. 2002-ben a Fidesz és az MDF őt támogatta a polgármester-választáson, bár egy civil szervezet, az Összefogás Miskolcért alelnökeként indult. Az Összefogás Miskolcért a helyi polgári körökből alakult 2002 nyarán, alig négy hónappal az önkormányzati választások előtt, és a magát közéleti egyesületként meghatározó szervezet azóta nagyrészt beolvadt a Fideszbe. Gáll polgármester-jelölése hasonlított Schmitt Páléhoz: ahogy Budapesten, úgy Miskolcon is egy magát részben függetlenként meghatározó jelölt indult egy olyan város vezetéséért, ahol a tavaszi választásokon tarolt a baloldal. Miskolcon mind a négy egyéni mandátumot az MSZP szerezte meg akkor. A helyi fideszesek így csak 2002 nyarán ismerkedtek meg Gáll Ildikóval.

Gáll végül nem lett polgármester, de önkormányzati képviselőnek megválasztották. 2003-ban belépett a Fideszbe, és a párt női tagozatának egyik alelnöke lett. A kis- és középvállalkozások szakértőjeként került kapcsolatba a Fidesz felső vezetésével. Ő volt az egyik szakértő, akit nem engedett be Gyurcsány Ferenc arra a tárgyalásra, ahol a négy parlamenti párt vezetőjével a Nemzeti Fejlesztési Tervet vitatta meg. Orbán Viktor szakértőjéből a közelmúltban Orbán Viktor házigazdája lett, amikor Orbán országértékelő beszédére készülve Miskolcon járt. A pártelnököt Gáll fogadta a miskolci pályaudvaron, majd együtt villamosoztak a belvárosba.

Egy helyi fideszes szerint Gáll bebizonyította, hogy jó szervező a politikában is, mert megerősítette a 2002-es vereség után megrendült helyi szervezetet. Az önkormányzati választás idején külön problémát okozott Miskolcon, hogy az 1998-ban Fidesz-támogatással győzött Kobold Tamás összeveszett a párttal, viszont a Fidesszel szoros szövetséget ápoló MKDSZ mégis jelölte polgármesternek, és néhány fideszes is Kobold mellett volt a polgári körös Gáll ellenében. A helyi fideszesek szerint azóta már megerősödött a helyi szervezet, és ez Gáll munkájának is köszönhető.

Egy városi szocialista önkormányzati képviselő szerint Gáll jó választásnak tűnik a Fidesz részéről. "Tapasztalataim szerint a fideszesek közül a jobbik fajtából származik. A testületi üléseken általában tárgyilagos próbál lenni, csak nagyon ritkán próbálkozik csúsztatásokkal, de ennyi még pont belefér. Tud viselkedni, és elmondja, amit elé raknak, ezért jó lehet a pártja vezetésének" - fogalmazta meg tapasztalatait a borsodi szocialista.

Magyari Péter