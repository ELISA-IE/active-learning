Ebola-szerű vírus pusztít Angolában

Egy ritka, Ebola-szerű kórokozó szedi áldozatait Kongóban. A Marburg-vírus okozta fertőzésben eddig 146-an vesztették életüket az ország északi részén. A helyiek azonban attól tartanak, hogy a halálos kórokozó elérheti a fővárost, Luandát is. 

Már 146 ember halálát okozta Angolában egy vírusos fertőzés. Múlt hét csütörtök óta 20-an vesztették életüket, az Ebola-szerű Marburg-vírus miatt. A ritka, gyorsan terjedő kórokozónak ez az eddigi legsúlyosabb pusztítása. Az Egészségügyi Világszervezet (WHO) 20 szakértőt és egészségügyi egységeket irányít a térségbe.

A halálos áldozatok szinte mindannyian az ország északi részén fekvő, a Kongói Demokratikus Köztársasággal határos Uige tartományból valók. A betegek 75 százaléka öt éven aluli gyermek, de az áldozatok között van egy olasz orvos is, aki a vírusfertőzéses embereket kezelte. Az áldozatok többsége a fertőzés után három-hét nap után vesztette életét. 

Tudósítók szerint az angolai fővárosban, Luandában már érezhető a félelem attól, hogy a vírus oda is eljut. Ennek komoly esélye van, ugyanis több áldozat már ott vesztette életét, miután megérkezett oda Uige-ből. A jelentések szerint a luandaiak elkapkodták a fertőtlenítőszereket, és a szülők már nem engedik iskolába gyerekeiket. A WHO angolai képviselője szerint ugyanakkor a betegséget sikerült izolálni. "Hamarosan úrrá leszünk a helyzeten" - idézte a BBC News Fatoumata Diallo-t. 

A betegség hasmenéssel, hasfájással, hányingerrel kezdődik, majd a beteg előbb gyomrának tartalmát, majd vért kezd hányni. Szakértők szerint ugyanakkor a tünetek nagyon hasonlóak a maláriához, vérhashoz, és így nehéz azonosítani. A Marburg vírus ellen ráadásul nincs hatásos oltóanyag vagy kezelés. A vírust 1967-ben fedezték fel Európában kísérleti majmokban. 