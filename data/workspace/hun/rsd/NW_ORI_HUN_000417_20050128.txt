India engedi a csoportos nemi erőszakot

Az indiai kormány az Amnesty International legújabb jelentése szerint semmit nem tesz azért, hogy megállítsa a muzulmánok elleni sorozatos támadásokat, melyek három éve tartanak, és eddig mintegy kétezer nő esett áldozatul a csoportos nemi erőszaknak és kínzásoknak. A hinduk több száz lányt és asszonyt vetkőztettek meztelenre és erőszakoltak meg, néha csoportosan is. Méhüket felvágták és még élve máglyára dobták őket. 

Az indiai Gudzsarát államban három éve folynak a muzulmán nők elleni támadások. 2002-ben egy vonat felgyújtásával vádolták meg a muzulmán közösséget. Azóta kétezer ember halálát okozta a hindu tömegek bosszúja. A kormány az Amnesty International nemzetközi jogvédő szervezet jelentése szerint évek óta nem tesz semmit, hogy megállítsa a vallási indíttatású erőszakhullámot. 

A Bharátija Dzsana párt (BJP) által vezetett gudzsaráti kormány hivatalnokai terjesztették el, hogy a 2002 februárjában történt vonattüzet muszlimok tervelték ki és hajtották végre. Ezek után semmit nem tettek, hogy megakadályozzák azokat a széleskörű támadásokat, amelyeket hindu tömegek követtek el a muszlim kisebbséggel szemben, és amelyekben több pártfunkcionárius és állami hivatalnok is részt vett - olvasható a jelentésben. 

Egy muzulmán nő, aki 14 családtagját veszítette el, és maga is csoportos nemi erőszak áldozata, a következőkről számolt be: "Molesztálni kezdték a lányokat és letépték róluk a ruhát. A meztelen lányokat megerőszakolták a tömeg előtt. Megölték Shamin két éves kisbabáját. Megölték anyai nagybátyámat, apám nővérét és annak férjét is. Miután megerőszakolták a nőket, megölték mindet. Megölték az én gyerekemet is. Feldobták a levegőbe és egy kőre esett. Miután engem megerőszakoltak az egyik férfi a nyakamra lépett és megvert." 

Egy másik nő végignézte, amint családtagjai és szomszédai halálra égnek a család üzletében, egy pékségben. Csak kevés áldozat meri vállani a bírósági tárgyalásokkal járó megaláztatást, a legtöbben annyira szégyellik magukat, hogy megpróbálják eltitkolni a velük történteket.  

A támadókat az igazságszolgáltatás szervezeti hiányosságai miatt nem büntették eddig meg. A támadások során a rendőrség nem avatkozott be, sőt néha rendőrök is részt vettek az erőszakban. Amikor az áldozatok megpróbáltak feljelentést tenni, a rendőrség nem pontosan jegyezte fel a vallomásukat és nem folytatott le vizsgálatot. 

Több nő esetében a rendőrség arra hivatkozva zárta le a vizsgálatatot, hogy nem tudták beazonosítani az erőszaktevőket és gyilkosokat. Az orvosok gyakran nem pontosan töltötték ki az orvosi leleteket az Amnesty jelentése szerint. A bírák és ügyészek több esetben nem védték meg a tanukat a fenyegetésektől, a vádlottak pártját fogták és felmentették őket. 

Több esetben ezek az emberi jogi visszaélések emberiség elleni bűntettnek számítanak. Az indiai központi kormányzat, melyet 2004 májusáig a BJP párt vezetett, nem ítélte el a gudzsaráti kormányzatot az erőszakos cselekményekért - olvasható az Amnesty jelentésében. 