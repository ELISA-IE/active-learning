Drágultak a fogyasztási hitelek

Hiába csökkentette alapkamatát a jegybank, a háztartások nem érzi ennek hatását, ugyanis a bankok nem kínálják olcsóbban lakossági kölcsöneiket - írja a Népszabadság.

Jogszerű, a fogyasztókat azonban hátrányosan érintő "trükköt" vetettek be a hazai bankok a múlt év végén: a karácsonyi bevásárlási lázra készülve fogyasztási hiteleik kamatát kissé lejjebb szállították, mindezt úgy, hogy közben a hiteleikre felszámolt jutalékokat emelték. Így a kölcsönöket összességében még drágábban is adták, mint korábban. Az MNB adatai szerint a fogyasztási hitelek átlagkamatlába 22 bázisponttal, a novemberi 20,07 százalékról 19,85 százalékra csökkent, a hitelköltség-mutató azonban 19 bázisponttal, 29,63 százalékról 29,82 százalékra kúszott fel decemberben. 

Ez a tendencia igaz az év egészére is, ha a fogyasztási hiteleket nézzük: annak ellenére, hogy a jegybanki alapkamat 2003 és 2004 decembere között három százalékponttal, 12,5-ről 9,5 százalékra csökkent, e hitelek ára emelkedett. A bankok így bőven "megspórolták" a lakosságon azt az összeget, amit bankadóként kell befizetniük a költségvetésbe. Megtehették, a lakossági ügyfelek ugyanis így sem mondtak le a hitelfelvételről: decemberben a háztartások 25,8 milliárdnyi fogyasztási hitelt vettek fel. A lakáskölcsönökből kevesebb, 15,2 milliárdnyi fogyott. Ez utóbbi lakáskölcsönöknél sem beszélhetünk persze érdemi áresésről, sőt: a legnépszerűbb, öt évre fix kamatozású hitelek ára szintén emelkedett 2004-ben. 

A betétek esetében már bátrabban követték a jegybankot a hitelintézetek: a legfeljebb egy évre lekötött betétek átlagos kamatlába több mint egy százalékkal mérséklődött egy év alatt. (Az MNB adatai szerint decemberben 461,2 milliárd forintnyi összeget kötött le újonnan a lakosság a hitelintézeteknél, ami 36,4 milliárd forinttal magasabb az előző havi értéknél.) A vállalatok nem jártak ilyen rosszul: 2004-ben hiteleik átlagosan két (nagyvállalat esetében csaknem három) százalékkal olcsóbbak lettek - olvasható a Népszabadság összeállításában.