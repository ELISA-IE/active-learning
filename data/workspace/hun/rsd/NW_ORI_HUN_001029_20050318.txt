Tőgymeleg tejet, olcsó gyümölcslevet iszunk szívesen

Az európai országok közül Magyarországon kiugróan magas a termelőtől, közvetlenül lakossági fogyasztásra vásárolt tej aránya - idéz egy most készült felmérést a Népszabadság. Bár tejivásban elérjük az európai átlagot, gyümölcslevekből jóval kevesebbet iszunk, mint a többi ország.

Magyarországon Európában egyedülállóan magas, 25 százalékos a kimért, azaz termelőtől vásárolt és elfogyasztott tej részaránya - derül ki a Tetra Pak felméréséből, amelyet a Népszabadság idéz. A termelőtől vásárolt, közel 190 millió liter tej aránya azonban évről évre lassan csökken, akárcsak a zacskós tej részesedése, amely jelenleg a piac 29 százalékát teszi ki. Folyamatosan nő ugyanakkor a karton és "tégladobozos" pasztőrözött tejek aránya. Tejfogyasztásban egyébként elérjük az európai átlagot, a környező országokét pedig meg is haladjuk.

Gyümölcsléből évi 50 litert iszunk meg fejenként, ami elmarad az európai átlagtól, de az éves sörfogyasztástól is, amely 70 liter. Magyarországon ráadásul kiugróan magas a nektárok, azaz az alacsony gyümölcstartalmú italok piaci részesedése, amely eléri a 80 százalékot. Európában a száz százalékos gyümölcsitalok a népszerűbbek. A felmérés szerint ebben elsősorban az ár és a vásárlók tájékozatlansága játszik szerepet. 