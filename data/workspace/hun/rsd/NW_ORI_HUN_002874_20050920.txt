Vizsgálják a gyógyszerfutárt

Vizsgálja az Országos Egészségbiztosítási Pénztár a gyógyszerek házhoz szállításával foglalkozó gyógyszerfutárt - írja a Népszabadság. Az egészségbiztosító arra kíváncsi, hogy a cég szolgáltatásként szabályosan vállalja-e gyógyszerek kiváltását és házhoz szállítását. Az öt napja indult vállalkozást a szaktárca felkérésére az ÁNTSZ is vizsgálja. 

Vizsgálja az Országos Egészségbiztosítási Pénztár (OEP) a Gyógyszerfutár Kft. tevékenységét. Ha a beteg találkozott orvossal, és a vizsgálat után kapott receptet gyógyszertárban váltották ki, akkor a finanszírozó hivatalnak nem lehet kifogása a cég működése ellen - enyhítette Székely Tamás főigazgató-helyettes az OEP főosztályvezetőjének egy nappal korábban a Weborvosnak adott nyilatkozatát. A hét végén Potornai Lajos ugyanis jogszabálysértőnek, így már eleve bukott vállalkozásnak ítélte a gyógyszerfutár működését. 

Állunk a vizsgálatok elé - közölte Langer István, a Gyógyszerfutár Kft. ügyvezetője. Az indulás előtt ugyanis beszerezték az ÁNTSZ és a Gazdasági Versenyhivatal állásfoglalását, és ezek egyike sem találta törvénysértőnek a működést. Lényegében nincs másról szó, mint hogy a beteg megbízza a futárt, hozza el a patikából a gyógyszerét. Ezt a szerződéses kapcsolatot pedig egyetlen jogszabály sem tiltja, ellenkező esetben valamennyi szomszédot, rokont is büntetni lehetne, aki szívességből váltja ki a receptet.