Vadorzókat fogtak Zala megyében

Elkaptak két orvvadászt Zala magyében. A vadorzókra a helyi vadásztársaság emberei figyeltek fel, amikor szombat este Ozmánbük és Hagyárosbörönd között az erdőben vadásztak. A házkutatások során a rendőrök 2 engedéllyel tartott puskát és 30 kiló vadhúst találtak.

A zalalövői rendőrök a helyi vadásztársaság jelzése alapján szombat éjjel elfogtak egy ozmánbüki és egy vaspöri férfit, akik a gyanú szerint orvvadászaton voltak - olvasható a rendőrség honlapján.

A rendőrségi közlemény szerint szombaton este nyolc órakor jelezték a vadászok a rendőrségen, hogy Ozmánbük és Hagyárosbörönd között az erdőben ismeretlenek vadásztak, majd autóval távoztak a helyszínről.

A kiküldött zalalövői járőr Vaspörön megtalálta a vadorzók autóját és a két férfit is. Az átvizsgálás során a csomagtartóban egy véres zsákot találtak, amiben - az orvvvadászattal gyanúsítottak szerint korábban egy fácánt szállítottak. A házkutatások során a rendőrök az ozmánbüki férfi lakásán 2 engedéllyel tartott puskát és lőszereket, 25-30 kiló vadhúst, 2 trófeát találtak.

A két férfit előállították a Zalaegerszegi Rendőrkapitányságra, ahol elismerték, hogy a szombat estét megelőzően már más alkalommal is vadásztak engedély nélkül. Ellenük lopás gyanúja miatt büntetőeljárást indítottak.