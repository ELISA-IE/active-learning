Nem költöznek a magyarok

A magyarok jelentős része nem örül annak, hogy az Európai Unióból szabadon lehet beköltözni Magyarországra, és nem örül annak sem, hogy innen is szabadon el lehet költözni - írja a Tárki kutatása alapján a Népszabadság.

Néhány éve még a magyarok kétharmada rosszallotta az uniós országokból való betelepülést. A csatlakozás után az elutasítás csökkent, de a megkérdezettek közel fele még ma is azt gondolja, hogy a szabad bevándorlás rossz az országnak - ez derül ki abból a felmérésből, amelyet a Tárki készített a Demokrácia Kutatások Alapítvány megbízásából. Hasonlóképpen magas, csaknem a negyven százalékot is eléri azoknak az aránya, akik azzal sem értenek egyet, hogy Magyarországról szabadon ki lehet vándorolni. 

A Tárki egy másik vizsgálata arról tanúskodik, hogy a magyar felnőtt lakosság mintegy négyötöde még törvényesen sem adná külföldiek kezére a termőföldet. A megkérdezettek több mint harmada a kormány segítségével visszavenné a külföldiektől a már eladott földeket.