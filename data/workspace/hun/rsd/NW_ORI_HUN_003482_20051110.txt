Agyonlőtték a rettenthetetlen feleségfaló indiai banditát

Hétfőn agyonlőtték Közép-India egyik leghírhedtebb banditáját. A több mint két évtizeden keresztül hiába üldözött Nirbhaj Guddzsar, az utolsó "csambali tigris", végzetét mobiltelefonjai és az okozta, hogy újabban politikai kapcsolataival kérkedett. A nagy borivóként és nőfalóként ismert bandita lelkén közel kétszáz rendbeli gyilkosság, zsarolás és emberrablás szárad. Rettenthetetlen Guddzsart - akinek nevével szokás ijesztgetni a rosszalkodó gyermekeket Uttar Pradesben - kedden már el is hamvasztották.

Nyugodtabban hajthatják álomra a fejüket az indiai Kanpur, Lucknow, Delhi és Mumbai gazdagjai, miután egy erdőben, Uttar Pradesh államban, hétfőn agyonlőtték a térség egyik leghirhedtebb banditáját, Nirbhaj Guddzsart. A rablóvezér holttestét kíváncsi bámészkodók tucatjai vették körül, mielőtt a hatóságok elszállították volna boncolásra - írta a BBC News.

Guddzsart több mint két évtizede üldözte két indiai állam rendőrsége is, közel 200 rendbeli banditizmus, gyilkosság, zsarolás és emberrablás miatt. A férfi főleg Madhja Prades és Uttar Prades államokban tevékenykedett. Végül utóbbi rendőrségének sikerült ártalmatlanná tennie, két hónappal azután, hogy elfogták egyik volt barátnőjét, Szarla Dzsatavot. 

Nirbhaj (jelentése: rettenthetetlen) ugyanabban a térségben követte el bűncselekményeit, ahol a híres indiai "banditakirálynő", a később parlamenti képviselővé is megválasztott Phulan Devi. A férfi rendszerint a Jamuna és a Csambal folyók határolta, nehezen megközelíthető szakadékos erődségekbe húzódott vissza a hatóságok elől. Az "indiai vadnyugatnak" is nevezett térségben szinte saját kis államot hozott létre, több mint 40 faluból. Ő volt az utolsó nagyhírű bandita, a "csambali tigris" - az itt elterülő nemzeti park tigrisei nyomán -, miután más nagynevű elődei - az említett Phulan Devi, illetve Malkhan Szingh - a '80-as évek közepén feladták magukat.

Másfél órás tűzharc

A bandita főleg falvak zsarolásából és túszejtésből tartotta fenn magát. Nirbhaj ötletes taktikával követte el emberrablásait. Néhány éve például hamis katonai toborzóirodát nyitott, amit még újságban is hirdetett. A jelentkezőket aztán a dzsugelbe hurcolta, és csak váltságdíj fejében engedte el. Egy másik alkalommal pedig, busás javadalmazást ígérve, öt hindu papot hívott meg magához, hogy mutassanak be áldozatot. A ceremónia után átadta a a papoknak a fejenként 1100 rúpiás tiszteletdíjat, majd közölte, hogy túszul ejtette őket. Családjuk csak fejenként 1,1 millió rúpiáért cserébe láthatta viszont őket.

A rettenthetetlen korábban már számos rendőrségi rajtaütést megúszott azoknak a lefizetett rendőröknek köszönhetően, akik figyelmeztették a várható akciókra. A hatóságok végül az indiai rendőrség különleges alakulatára bízták Guddzsar ügyét. A banditára vadászó rendőrkommandókat utcai ruhákba öltöztették, az akciót pedig szigorúan titokban tartották, még a helyi rendőrséget sem tájékoztatták a hajtóvadászatról. 

Ez sikeres stratégiának bizonyult. A hat társával együtt meglepett, AK-47-essel és más félautomata fegyverekkel védekező Nirbhaj Guddzsart heves - másfél órás - tűzharc után végül agyonlőtték. Két társa megsérült, de elmenekült. A helyszínen egy géppisztolyt, két puskát, jelentős mennyiségű lőszert, borosüvegeket és némi ételt foglaltak le a rendőrök.

Falusi elöljáró nyomta fel

Guddzsar nem csak gyakran véres bűntetteiről volt hirhedt - a térségben az édesanyák gyakran vele ijesztgették rosszalkodó gyerekeiket -, de ismert volt luxuskedvelő életmódjáról is. A borok - más források szerint a Bagpiper whisky -, a nők és a mobiltelefonok voltak a gyengéi. Legalább háromszor vagy négyszer nősült, általában megszöktetett fiatal lányokat vett el. A lányok azonban előbb-utóbb - rendszerint egy-egy fiatalabb bandataggal - otthagyták, és feladták magukat a rendőrségen. Egyik felesége a sok közül - Szíma Parihar - például színésznő lett, és főszerepet kapott egy a Csambal banditáiról szóló filmben. 

Számos mobiltelefonja is volt, és rendszeresen újakat szerzett be. Egyes hírek szerint végzetét is egyik mobilja okozta, ugyanis ennek alapján találták meg a kommandósok. Más híradások szerint ugyanakkor a bandita nyomára egy kis falu, Amwat előjárója vezette a rendőrséget, aki már meg is kapta érte a két- és félmillió rúpiás váltságdíj egy részét, másfél millió rúpiát (körülbelül hétmillió forint). A többi pénzt más informátorok kapták.

Politikai kapcsolataival kérkedett

Indiai lapok szerint ugyanakkor kérdés, hogy miért csak most - közel húsz év után - csaptak le a banditára. Egyes magyarázatok szerint azért, mert az utóbbi időben elterjedt mobiltelefonok segítségével könnyebben nyomon követhették Nirbhaj 70 fős bandáját, és a bandita egyre könnyebben vált elérhetővé a média számára is. 

A The Statesman című indiai lap szerint a fő ok az, hogy szívesen kérkedett azzal, milyen jó kapcsolatban áll Uttar Prades vezető politikusaival, például a helyi szocialista párt - amelynek a 2001-ben meggyilkolt, fent említett banditakirálynő is tagja volt - vezető személyiségeivel. Egy interjújában egyenesen bátyjának, "bade bhai"-nak nevezte a Uttar Pradesh-i államminisztert, Mulajam Szing Jadavot. A politikust állítólag annyira felbőszítette ez az arcátlanság, hogy azonnali parancsot adott Guddzsar kézre, vagy puskavégre kerítésére.

Már el is hamvasztották

Holttestéért családján kívül az említett színésznő is jelentkezett, aki azt állítja, ő volt Guddzsar első felesége, és ennél fogva tart igényt rá. Hindu szertartás szerint szerette volna elbúcsúztatni a férfit a hinduk legszentebb helyeinek egyikén, Kasiban, Váránesziben. A rendőrség azonban családjának adta át a holttestet, akik a Jamuna partján emelték halotti máglyára kedden, késő éjjel. A tüzet egyik fiatalabb testvére gyújtotta meg.

A Csambal-környéki népnyelv szerint Parihar akkor ment feleségül Guddzsarhoz, amikor az még csak egy egyszerű tagja volt a Lalaram néven ismert bandita csoportjának. Lalaram azonban állítólag erőszakkal magáévá tette a nőt, mire Guddzsar otthagyta Lalaramékat és ekkor alapított saját bandát. 

Guddzsar megölése nagy siker Uttar Prades rendőrségének. A rendőrfőnök előléptetést ígért a banditára lecsapó egység összes tagjának, akik az életüket kockáztatva lelőtték. A gratulációk fogadása közepette azonban, valószínűleg nem jut majd ideje a kérdés megválaszolására: miképp volt lehetséges, hogy a rendőrség hosszú ideig hagyta, hogy a rabló számos interjút adjon az újságíróknak, akiknek szinte szabad bejárása volt hozzá - jegyezte meg The Statesman című indiai lap.