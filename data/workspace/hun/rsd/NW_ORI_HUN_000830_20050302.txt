Hónapokon belül kivonulhat Libanonból Szíria

A szíriai elnök közölte: a következő hónapokban kivonhatják a szíriai csapatokat Libanonból. A libanoni tüntetők kedden folytatták tiltakozó akciójukat Bejrút központjában a kivonulást követelve. 

Rafik Haríri volt kormányfő meggyilkolását követő tiltakozó megmozdulások miatt egyre nagyobb nyomás nehezedik Szíriára, amely körülbelül 14 000 katonát állomásoztat Libanonban. Bassár el-Aszad szíriai elnök a Time amerikai hírmagazinnak adott keddi nyilatkozatában közölte: "A kivonásra hamarosan sor kerül, talán már a következő hónapokban. Nem később." A szíriai elnök a csapatkivonás végleges menetrendjét nem részletezte, mondván, hogy ez főként műszaki, nem pedig politikai feltételektől függ. Szíria nemrégiben közölte, hogy a taifi egyezménynek megfelelően át kívánja irányítani csapatait a határ mellé, a Bekaa-völgybe. 

15 évig tartó libanoni polgárháborút 1989-ben lezáró taifi egyezmény előírta, hogy a szíriai csapatokat át kell csoportosítani Libanon keleti részébe, majd az azt követő években fokozatosan ki kell vonni őket az országból.

A Damaszkuszra nehezedő nemzetközi nyomás szintén fokozódik: az Egyesült Államok azzal vádolta meg Szíriát, hogy az Amerika-ellenes iraki felkelőket és az Izrael-ellenes palesztin szélsőségesek támogatja és beleavatkozik Libanon belügyeibe.

Aszad megjegyzése az első szíriai nyilatkozat volt azzal kapcsolatban, hogy Szíria csapatainak gyors és teljes kivonását fontolgatja a szomszédos országból, amit az ENSZ-BT tavaly őszi, Egyesült Államok és Franciaország kezdeményezésére kiadott határozata is előír. A szíriai elnök szerint a csapatkivonás kapcsán figyelembe veszik Libanon biztonságát és a szír határok védelmét is. 

Egy befolyásos amerikai szenátor szerint az Aszad által javasolt, hónapokon belüli csapatkivonás nem elfogadható a nemzetközi közösség számára. Richard Lugar, a szenátus külügyi bizottságának elnöke újságírók előtt közölte: a nemzetközi közösség ennél gyorsabb menetrendet szeretne.

Kedden több százan tértek vissza a bejrúti Mártírok terére, ahol előző nap ezrek ünnepelték a Szíria-barát Omar Karami kormányának lemondását. Közölték: mindaddig folytatják tiltakozó akciójukat, míg a szíriai csapatok el nem hagyják az országot. A tüntetők nagy része maronita keresztény, drúz és szunnita mohamedán.