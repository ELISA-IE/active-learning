Sörízű itallal trükköznek a japánok

Sörízű italokkal próbálják becsapni a japán sörfőzdék az adóhatóságot. A szigetországban igen magas a szeszesitalokra kivetett adó, ezért a sörgyárak "alternatív", sörnek nem minősülő, tehát adóval nem terhelt italai egyre nagyobb népszerűségnek örvendenek. A gyártók az álsörök piacának 84 százalékos növekedésére számítanak az idén.

Sörízű, olcsó italokkal tartják meg vásárlóikat a sörfőzdék Japánban. A szigetországban rendkívül magas jövedéki adót kell fizetni bármilyen alkoholneműre, így a sörre is. A japán gazdaság stagnálása miatt a sörisszáknak olcsóbb alternatíva után kellett nézniük, a négy nagy sörgyártó pedig megtalálta azt a kiskaput, amely lehetővé teszi, hogy a jövedéki törvények megkerülésével lássák el olcsó söralternatívával a piacot.

A sörfőzdék nagy reménységnek tartják az egyre népszerűbb italokat. Az egyik piacvezető, az  Asahi Breweries 50 százalékos profitnövekedést vár az idei évtől az álsörök piacának bővülése miatt. A sörfőzők elsősorban szójababot használnak az italok elkészítéséhez - a jövedéki törvények szerint sörnek csak az minősül, ami malátából készül. A cég új termékének a Sinnama, vagyis "új csapolás" nevet adta. A Sinnamának köszönhetőan az Asahi 2004-ben 30,6 milliárd jenes rekord profitot könyvelhetett el.

A Sinnama azonban nem az első a piacon. A másik nagy japán söróriás, a Sapporo éve óta piacon van Draft One nevű, nagy népszerűségnek örvendő sörutánzatával. A Sunto sörgyár Super Blue nevű itala is egyre több sörivót hódít meg, noha az ital összetevői nem túl bizalomgerjesztőek: happosut, vagyis prémium sört kevernek tengervízzel és malátával, valamint krumpliszesszel. A negyedik nagy sörgyár, a Kirin áprilisban tervezi bevezetni egyelőre csak "harmadik tipusúként" ismert sörét.