Sokallják a férfi napokat a gőzfürdőző nők

Internetes tiltakozó akció indult a Rudas gőzfürdő nyitva tartása ellen, férfiak ugyanis bármikor látogathatják a gőzfürdőt, míg a nőket csak egy héten egyszer, a fürdőruhás napon engedik be. A tiltakozók szerint ezzel sérül a nők esélyegyenlősége.

Interneten lehet csatlakozni ahhoz a petícióhoz, amelyben a Rudas fürdő nemrég felújított gőzfürdő részlegének működési rendje ellen tiltakoznak. A petíció aláírói azt sérelmezik, hogy a gőzfürdőbe a hét 6 napján csak férfiakat engednek be, nők csak a férfiak és nők számára egyaránt nyitott, fürdőruhás napon használhatják a gőzfürdőt. Ezen az egy napon kívül, nők csak az éjszakai - szintén koedukált - fürdőzéskor mehetnek a gőzbe. 

Női nap nincs tehát egyátalán a Rudas gőzfürdőjében, egyetlen olyan nap sem, amikor a gőzfürdőt csak nők vehetnék igénybe - miközben a férfiak bármelyik nap élvezhetik a gőzfürdőt. A petíció aláírói szerint a fürdő üzemeltetésének rendje hátrányos megkülönböztetés a nőkkel szemben. 

Ezen felül azt is sérelmezik, hogy a férfiak anyagi előnyben részesülnek, mert csak a férfi napokon van időmérés, tehát ha korábban jönnek ki a fürdőből a férfiak, visszkaphatnak a belépődíjból. A férfiak továbbá hosszabb ideig élvezhetik a gőzfürdőzést, mivel hétfőtől csütörtökig, amelyek kizárólag férfinapok, a gőz 6 és 20 óra között van nyitva, míg pénteken és szombaton 6 és 17 óra, vasárnap pedig 8 és 17 óra között. A tiltakozók szerint a fürdő üzemeltetője, a Budapest Gyógyfürdői és Hévizei Rt. ezekkel az intézkedésekkel megsérti a hátrányos megkülönböztetést tiltó esélyegyenlőségi törvényt. A tiltakozást elküldték az Egyenlő Bánásmód Hatóságnak, az állampolgári jogok biztosának és a fürdő üzemeltetőjének. "A hivataloktól egyelőre nem érkezett semmilyen visszajelzés, a fürdő vezetőségével talán holnap tárgyalhatunk" - mondta az [origo]-nak a petíciót útjára indító Borbíró Fanni.Az [origo] telefonon megkereste a Budapest Gyógyfürdői és Hévizei Rt. vezérigazgatóságát és a fürdőüzemek osztályának vezetőjét is, de mindkét helyen azt mondták, hogy a mai napon nem tudnak nyilatkozni nekünk. A petícióról értesültek és azzal hárították el az [origo] interjúkérését, hogy az egyik kereskedelmi televízióban ma nyilatkoznak a témával kapcsolatban.A hagyományos török fürdőkben sosem fürödtek együtt nők és férfiak, Törökországban ma is csak a turisták által látogtott fürdőkben lehet ilyen nyitva tartással találkozni. A legtöbb török fürdőben az elkülönítést úgy oldják meg, hogy külön termeket alakítanak ki a nők és a férfiak számára. A nemek szerinti elválasztást meg lehet oldani külön napok kijelölésével is, a fővárosi Király fürdőben például hétfőn, szerdán és pénteken használhatják nők a gőzfürdőt.