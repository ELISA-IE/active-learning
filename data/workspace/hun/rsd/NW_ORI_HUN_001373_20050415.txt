Sokan árulják még a rákkeltő azbesztpalát

Hiába tilos, sokan még hozzák Magyarországra az olcsó, ám rákkeltő azbeszttartalmú építőanyagokat. A környezetvédelmi tárca szerint nekik nincs felhatalmazásuk ellenőrizni a forgalmazást, míg más szakértők úgy vélik, a tiltott anyagot tartalmazó termékeket behozók ellen a kémiai biztonsági törvény alapján el lehet járni.

Hiába tilos január elsejétől gyártani, eladni, vagy importálni azbesztcementből készült tetőfedő anyagokat és csöveket, vannak, akik mégis behoznak ilyeneket az országba - írja a Népszabadság. A lap szerint nincs hatékony megoldás a tilalom betartatására. 

Kozák Kristóf, a környezetvédelmi minisztérium lapnak nyilatkozó főtanácsosa szerint sok bejelentés kapnak arról, hogy ilyen tiltott anyagot tartalmazó hullám- és síkpalát, illetve csöveket árulnak. A súlyosan rákkeltő anyagokat tartalmazó termékeket, amelyek felhasználása már minden EU-tagországban tiltott, Ukrajnában és Romániában gyártják. Az ezzel foglalkozó kereskedőknek pedig megéri behozni a többihez képest feleannyiba kerülő árut. 

Az importálók behozatalkor általában elhallgatják, hogy azbeszttartalmú termékről van szó, ugyanakkor az azbesztmentességet eladáskor dokumentumokkal kellene igazolniuk. A zöldtárca szerint nekik nem adott felhatalmazást az illegális forgalmazás ellenőrzésére az ezt tiltó rendelet, így a tudomására jutott esetekről az ÁNTSZ-t és a vámhatóságot tájékoztatja. A Népszabadságnak nyilatkozó szakértők szerint viszont a kémiai biztonsági törvény alapján el lehetne járni a tiltott anyagokat áruklók ellen, és akár 5 milliós bírságot is ki lehetne szabni. 