Drágulnak a busz- és vonatjegyek

Átlagosan hat százalékkal drágulnak október 15-től a belföldi vonatjegyek, a buszjegyek ára öt százalékkal  emelkedik. Kóka János gazdasági és közlekedési miniszter a díjemelést már jóváhagyta. A döntés bejelentése csütörtökre várható.

A vasúti díjemelések történetében rendhagyó, évközi tarifaváltozás a MÁV üzleti tervében is szerepelt. Az állami vasút ugyancsak szokatlan módon, augusztusban véglegesített üzleti terve, a hírek szerint, átlagosan ötszázalékos menetdíjbevétel-többlettel számolt. A végül jóváhagyott hatszázalékos díjemelés azonban bizonyára nem változtatja meg érdemben az eladósodott, és működése finanszírozásához újabb, csaknem hatvanmilliárd forint hitelre szoruló társaság helyzetét. 

Szintén emelnek a Volán-társaságok: a tarifa átlagosan öt százalékkal lesz drágább október 15-től - tudta meg az [origo]  Tóth Judittól, a szaktárca szóvivőjétől. A miniszter távollétében ma az őt helyettesítő államtitkár írta alá a tarifaemelésről szóló rendeletet.

A szaktárca díjrendelete szerint, a hónap közepétől az InterCity vonatokra érvényes pótjegy az eddigi 480 forint helyett - a helyfoglalás díjával együtt - 520 forintba kerül majd. Ezzel együtt minden vonatjegy ára megváltozik.

A teljes árú jegyek például 50 kilométerre, másodosztályon az eddigi 404 forint helyett 430 forintba, első osztályon 606 forint helyett 645 forintba kerülnek majd. A kétszáz kilométerre érvényes jegyért másodosztályon már nem 1926, hanem 2030 forintot, első osztályon 2889 forint helyett 3045 forintot kell majd fizetni. A diákigazolvánnyal utazóktól az 50 kilométeres vonatozásra jogosító havijegyért, másodosztályon 1780 forint helyett 1900 forintot, első osztályon 2670 forint helyett 2850 forintot kérnek majd. 

A munkába járók által használt havijegyek is drágulnak. Az eddig 17800 forintért megváltható, 50 kilométeres utazásra jogosító havijegyek a hónap közepétől 19 ezer forintba kerülnek. Ebből az összegből a munkavállaló az eddigi 2490 forint után már 2660 forintot, a munkáltató 15300 forint helyett 16340 forintot fizet.