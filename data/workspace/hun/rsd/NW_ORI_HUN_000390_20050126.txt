Menő hely lett a Király utca

Fogorvosok és bútorszalonok fogadják a felújított Király utcában sétálgatókat. A körút és Deák tér közti szakaszt egymilliárdért teljesen újraburkolták, a lepattant belvárosi utcából ezzel drága környék lett. A lakók örülnek, a régi maszekok bezártak, a kandeláberek szecessziósak.

Három polgármester szinte egyenruhában vonult végig a hivatalosan szerda délben átadott megújult Király utcai szakaszon. Demszky Gábor budapesti, Verók István VI. kerületi és Hunvald György VII. kerületi polgármesterek szinte egyforma fekete télikabátot hordanak, karimás fekete kalapjuk is majdnem teljesen egyforma, csak Hunvaldé egy kicsit sportosabb. A szállingózó hóban sétálva együtt csodálták meg a később "az összefogás projektjének" nevezett beruházás eredményét. A Nagymező utcától a Deák térig május óta lecserélték az úttest és a járda burkolatát, új lámpák, padok és növények kerültek a tíz éve még kifejezetten lepattantnak számító környékre. 

A Király utca egyik oldala a VII., a másik a VI. kerülethez tartozik. Mindkét kerület 304,5 millió forintot költött a felújításra, a fővárosi önkormányzat pedig még 384 milliót adott. Tavaly május végén kezdődött a felújítás, és idén január 6-án fejeződött be, de a hivatalos átadás szerdára maradt. A járda házak melletti széle apró macskaköveket kapott, nagy részét viszont gránit díszburkalot fedi. A járdaszegély kőből van, mint a tilosban parkolást akadályozó hasábok és kockák is, amelyek a városban megszokott rudak helyett épültek. A 96 új fa nagy része fadézsában él, néhány társuk viszont kővel kerített földes területecskékből fejlődhet tovább, ha eljön a tavaszi vegetáció ideje. Néhány új padot is kihelyeztek, díszes karfákkal. A lámpaoszlopok is mind újak, de szecessziós cikornyáik miatt régieknek tűnnek.

A Király utca drága lett a felújítás miatt. Az utcában működő egyik ingatlanközvetítő vezetője azt mondta, hogy az utóbbi években folyamatosan emelkedtek az árak. "Először a befektetők, külföldiek és magyarok vegyesen vásároltak, később azok érdeklődtek, akik ide akartak költözni. Most már 300 ezer forint/négyzetméter alatt nem lehet semmit sem találni a felújított szakaszon, de a 350 ezres ár sem kirívó. Eladó ingatlan alig van, érdeklődő viszont annál több. Az üzletek bérleti díjai már ötven százalékot emelkedtek."

A Király utcában sorra nyíltak az utóbbi években a bútor és lakberendezési boltok. Többségük egyedi tervezésű és drága árut tart, egyszemélyes nyugágyat félmillióért, kalaptartóval is ellátott álló fogast 75 ezerért lehet például kapni. A keleties dizájntól az olasz és skanidnáv stílusig nagy a választék. Az üzletvezetők szerint véletlen, hogy a bútorosok újra felfedezték a Király utcát. "Hatvan évvel ezelőtt csupa bútor- és lakberendezési bolt volt a Király utcában. A háború után ezek mind eltűntek, de a kilencvenes évek közepe óta folyamatos a visszatérés." - mondta az [origo]-nak az egyik üzlet vezetője, aki az első bútorboltot nyitotta a rendszerváltás után az akkor még lepattant utcában. "Érdekes, hogy a felújítás alatt volt a legnagyobb forgalmunk. Amikor nyáron itt álltak a sitthegyek és homokkupacok, akkor rengetegen sétáltak erre. Amióta készen van, azóta megint kevesebben jönnek, hiszen végül nem lett sétálóutca a Királyból." - mondta a reménykedő üzletasszony.

Egy sarokkal odébb egy svájci hölgynek van bútorboltja. Ő három éve bérli az üzletet, a bérleti díj egyelőre nem emelkedett. Azért itt nyitotta meg a boltot, mert közel van a Deák térhez, ami érzése szerint Budapest központja. "Amikor megnyitottam, voltak pletykák arról, hogy felújítják az utcát, de nem nagyon hittem benne. Magyarországon a hivatalokban nem nagyon lehet megbízni. Örülök, hogy tisztább lett az utca és a növényeknek is. Én is ki akarok tenni növényeket, mert a tilosban parkoló autósok eltakarják a bejáratot, és akkor a növényektől nem férnének ide. Remélem, hogy kapok engedélyt a növényekre." - mondta a svájci üzletasszony az [origo]-nak.

Az autó a Király utca fő problémája. Az új szakaszon 117 kiépített parkolóhely van, ami az itt élőknek sem elég. A kerületi polgármesterek azt akarják, hogy ne legyen átmenő forgalom az utcában, ezért több akadályt is építettek: minden sarkon megemelték az úttestet és a vezetést nehezítő S kanyarok is készültek.

A bútorboltok mellett fogorvosból van a legtöbb az új Király utcában, mindegyik angol és német nyelven is hirdeti magát. Többségük a fájós fogú turistákra és a környéken lévő számos irodaház külföldi dolgozóira számít. A Deák tértől a Kazinczy utcáig öt helyen fúrnak és tömnek.

A házak egy részét is felújították már, a környékről ingatlan-befektetők költöztetik ki a szegényeket, egyre elegánsabbá téve a volt gettó utolsó utcáját. A bekötő utcákban is sok helyen építkeznek, és sok az olyan épület, ahonnan már kiköltöztek a régi lakók és kitelepítették a helyükre érkező házfoglalókat is. A projektek realizálásáig nyaranta az ilyen udvarokban rendszerint ideiglenes szórakozóhelyek üzemelnek.

A régi kis maszek üzletek közül most az utolsók is bezártak a Király utcában. Üres a Punto Trafik kirakata, a fényképész és órás üzlete bezárt, és a jelvénybolt sem üzemel, ahogy a Gulyás nevű vendéglő sem. Az új vendéglátók még nem érzik a felújítás áldásait, de optimisták. A Ráday utcához hasonló teraszok itt viszont nem lesznek, mert ahhoz keskeny az utca. 

Maradtak viszont a körút sarkán dolgozó orgazdák, bármilyen elektromos eszközt megvesznek az utcán álldogáló kereskedők, ők nem félnek attól, hogy a megújult környezet árthat az üzletüknek. A Kazinczy - Király sarkon lévő hamburgeres lakókocsi arab eladója sem aggódik azért, hogy nem illik majd az új utcaképbe, "Még nem szóltak semmit" - nyilatkozta optimistán. A mögötte lévő félig lebontott játszótér helyén szerinte parkoló lesz egyszer. A tűzfalak közé zárt betonos focipályát ott már nem lehet használni, friss téglafal vágja ketté a nyolcvanas évek elején sok verekedést látott küzdőteret.

A két kerületi polgármester tovább folytatná a Király utca felújítását a körút túloldalán is, a Lövölde tér irányába. Demszky Gábor szerint ha a kerületek újra pályáznak, akkor nyitott kapukat döngetnek majd. 2006 elejére állítólag elkészül a Király és Dob utca közti Gozsdu udvar is, ami a román állam követelése és egy ott lakó fogorvos elszánt maradása miatt évek óta szinte üresen áll. 

Magyari Péter