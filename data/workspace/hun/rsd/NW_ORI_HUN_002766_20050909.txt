Hétfőtől ismét sztrájkolhat Ferihegy

Újabb sztrájk fenyeget Ferihegyen, amennyiben a dolgozók szakszervezetei nem tudnak megegyezni a reptér vezetésével. A Budapest Airport pénteken hozta nyilvánosságra a dolgozóknak tett ajánlatát. A dolgozói érdekképviselet vezetője az [origo]-nak elmondta: a munkáltatóé a felelősség, ha megegyezés híján hétfőtől nem állnak munkába.

Újra sztrájkolhatnak a Budapest Airport Rt. dolgozói, ha a hét végén nem sikerül megegyezniük a reptér vezetésével. A tárgyalások hét napja zajlanak, a határidő vasárnap éjfél. Az [origo] úgy értesült, ha eddig nem egyeznek meg a felek, hétfőtől ismét sztrájkot hirdet az üzemi tanács. 

A sztrájkkal kapcsolatos értesülésünket Kovács Zoltán, az üzemi tanács elnöke nem erősítette meg, azt azonban elmondta: "Amennyiben vasárnap éjfélig nem tudunk megállapodni, onnantól kezdve minden a munkáltató felelőssége." Kovács Zoltán szerint a dolgozók komolyan gondolták a megállapodást.

A Budapest Airport munkavállalóinak hat szakszervezete közül öt írta alá azt a levelet, amelyben követeléseiket ismertették a BA Rt.-vel, augusztus 30-án. A munkavállalók szerint az utóbbi évek kiszervezései okozta létbizonytalanság mostanra tovább fokozódik a privatizáció miatt. A munkavállalók elutasítják a BA Rt. közel 17 százalékos béremelési ajánlatát, és 40 százalékos emelést követelnek. Emellett szorgalmazzák az állomány bővítését, szerintük ugyanis nem elég az ember a munkák megfelelő elvégzésére.

Kovács Zoltán az [origo]-nak elmondta: a bérjellegű követelések mellett számos egyéb hiányosság is nehezíti a dolgozók életét Ferihegyen. Az érdekképviseleti vezető példaként említette, hogy az egyes terminált nem vetették át a üzemi tanáccsal, és az a felújított épületben nincs megfelelő személyzeti WC illetve mosdó.

Dr Hárskuti János, a Budapest Airport Rt. vezérigazgatója pénteken ismertette a BA dolgozói érdekképviseletnek tett ajánlatát. E szerint az eddigi idei 6,62 százalékos bérfejlesztés mellé a dolgozók újabb tíz százalékot kapnának, visszamenőleg január elsejétől, vagy június egytől kapnák meg a magasabb bért, ebben az esetben viszont januárig visszamenőleg kapnának havi 10 000 forint adómentes juttatást. 

A BA emellett 30 000 forintra emelné az adómentes juttatásokat, és évi 57 ezer forint üdülési hozzájárulást adnának a dolgozóknak. Hárskuti elmondta, hogy jelenleg is tárgyalnak légitársaságokkal, hogy évente kedvezményes jegyeket juttathassanak a dolgozóknak. Hárskuti elmondása szerint a munka törvénykönyvében foglalt egy éves kollektív szerződési kötelezettség szerint a Budapest Airport határozatlan időre, de legalább három évre szerződne dolgozóival.

Hárskuti János az [origo]-nak elmondta: korrekt ajánlatot tettek le az asztalra, a sztrájkkal kapcsolatos felelősségről mindenki ajánlatuk mérlegelése után döntsön.

Továbbra is privatizáció?

A Budapest Airport tulajdonosa, az ÁPV Rt. már többször jelezte, hogy a jelenleg zajló munkaügyi bírósági per, és az üzemi tanáccsal folytatott tárgyalások ellenére tartja magát az eredeti privatizációs menetrendhez. 

A Budapest Airport Rt. kedden nyújtott be fellebbezést a Budapesti Munkaügyi Bíróság, a reptérprivatizációt érvénytelenítő határozata ellen. A munkaügyi bíróság azért döntött a privatizáció leállítása mellett, mert a testület szerint a tulajdonos ÁPV Rt. és a Budapest Airport a magánosítás kiírásakor megsértette a üzemi tanács véleményezési jogát. Fővárosi Bíróság elnöke soron kívüli eljárás lefolytatását rendelte el, csütörtökön. A Fővárosi Bíróság peren kívül hoz majd döntést az ügyben.

Az ÁPV Rt ugyanakkor kilátásba helyezte, hogy ha elbukják a pert, új tendert írnak ki a privatizációra, a mostanival nagyrészt egyező feltételekkel. Vági Márton, az ÁPV Rt vezérigazgatója korábban úgy nyilatkozott a Reuters hírügynökségnek, hogy szerinte egy új tender esetén is a mostanihoz hasonló árajánlatokat kapna a privatizációs hatóság. Az ÁPV Rt szerint az új tender kiírása sem okozna 10-15 napos késénél többet a november 2-i határidőhöz képest. 

Kovács Zoltán az [origo]-nak elmondta: aggályosnak tartja az esetleges új tenderkiírást, ugyanis a mostani pályázat második fordulójába jutott cégek már betekinthettek a Budapest Airport Rt. irataiba.

A legfrissebb hiányjelentés szerint a magyar büdzsé augusztusra az éves hiány előirányzat 97,4 százalékát érte el. Az államháztartás hiánya jelenleg 996,4 milliárd forint. A Budapest Airport eladása jelentős összeget adhat a közel ezermilliárdos rés befoltozásához. A repülőtérért az ajánlatok 202 és 390 milliárd forint között mozogtak az első fordulóban, amikor nem is az összegen, sokkal inkább a szakmaiságon volt a hangsúly a bírálásnál. A következő fordulóban várható, hogy ráígérnek a legmagasabb első fordulós ajánlatra. Veres János pénzügyminiszter az első forduló értékelésekor már elmondta: rekordösszegű bevételt vár a tendertől. Kérdés, hogy bekerül-e a költségvetésbe az áhított 400 milliárd körüli összeg.

Barsi Szabó Gergely