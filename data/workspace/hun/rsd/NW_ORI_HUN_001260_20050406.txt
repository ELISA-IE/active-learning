Orvoshiányt okozhat az ügyeleti díj

A jelenleginél sokkal több orvosra lesz szükség Magyarországon, ha az ügyelet is teljes munkaidőnek számít - írja a Népszabadság. Az orvosok által indított és megnyert perek milliárdos terhet róhatnak az államra. 

Elsőfokú ítéletet hozott a Veszprém Megyei Munkaügyi Bíróság egy Balatonedericsen dolgozó háziorvos ügyében - adta hírül a Magyar Hírlap. A bíróság közbenső határozatában kimondta: a teljes ügyeleti idő munkaidőnek számít, tehát teljes munkabér jár érte. Jelenleg az ügyeleti időnek csak a negyedére kapnak bért a közalkalmazottként dolgozó orvosok. 

Ha a jogerős ítélet szerint is jár a teljes ügyeleti idő, orvosok ezrei indíthatnak pereket, melyek milliárdos terhet róhatnak az államra. Ennél is nagyobb gondot okozhat, hogy ha a teljes ügyeleti idő munkaidőnek számít, nagyon gyorsan összejön az a hatvan óra, amennyit egy orvos dolgozhat hetente. Utána már nem dolgozhat, helyette más kollégát kell munkába állítani. Újabb orvosok százainak a foglalkoztatására lenne tehát szükség ahhoz, hogy minden beteget el tudjanak látni a jövőben - írja a Népszabadság.Éger István, a Magyar Orvosi Kamare elnöke szerint az orvosoknak kedvező jogerős ítélet pont ellentétes hatást váltana ki, tehát megállítaná az orvosok elvándorlását. Éger a Klub Rádió reggeli adásában elmondta: ha mégsem juthatnak hozzá a teljes ügyeleti pénzükhöz, az azt jelentené számukra, hogy nem bízhatnak a magyar igazságszolgáltatásban, ezért akkor hagynák el többen Magyarországot.