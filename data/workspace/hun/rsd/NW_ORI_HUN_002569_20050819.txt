A kövérek országa lehetünk

Egy piackutató cég felmérése szerint 2020-ra a magyarok több mint fele elhízik - írja a Blikk. Az okok a régiek: továbbra is egészségtelenül étkezünk, és nem sportolunk. Itthon az emberek 15 százaléka mozog rendszeresen, míg Finnországban ez az arány 81 százalék.  

Az Euromonitor International piackutató cég felmérése szerint 2020-ra a magyarok több mint fele elhízik. Az elmúlt öt évben itthon a túlsúlyos emberek száma 47 százalékról 57 százalékra emelkedett - derül ki a felmérésből. Ez az arány 2020-ra elérheti a 62 százalékot is.

A piackutatók szerint a probléma még mindig a magyarok étkezési szokásaival van, és azzal, hogy továbbra sem sportolnak. Dr. Jakab László, a Wellness Szövetség elnöke szerint a magyarok mindössze 15 százaléka végez rendszeresen valamilyen testmozgást, szemben a finnekkel, akiknek 81 százaléka mozog legalább heti két alkalommal.

Antal Emese dietetikus hangsúlyozta, hogy a sokak által hízlalónak tartott magyaros ételeknek nem kell feltétlenül kalóriadúsnak lenniük. A szakértő szerint a lecsó például kifejezetten egészséges étel lehetne, ha nem pakoljuk tele szalonnával és füstölt kolbásszal.