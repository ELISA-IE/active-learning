Jövőre ritkítja járatait a BKV

A Népszabadság információi szerint járatritkítást tervez jövőre a BKV. A menetrendi változások állítólag főleg buszjáratokat érintenek majd, az utasoknak hétvégén és délelőtt kell majd többet várniuk. A BKV egyelőre nem reagált a ritkításról szóló hírekre. 

A BKV több tucat járata ritkábban jár jövőre - olvasható a Népszabadság keddi számában. A városháza illetékes bizottsága hétfőn elfogadta az éves menetrendet összefoglaló paraméterkönyvet. A Városi és Elővárosi Közlekedési Egyesület (VEKE) szakértői szerint a könyvben foglalt változtatások ellentétesek az utasok érdekeivel, még ha a ritkítás főleg csak a délelőtti és a hétvégi közlekedést érinti is. 

Egyes vonalakon akár 25-40 százalékkal is többet kell majd várni a járművekre, mint korábban. A civilek úgy tudják, hogy a már most is zsúfolt 68-as és 76-as buszokat is ritkábban fogják indítani.

"A bizottság tegnapi ülésén kiderült, hogy a szolgáltató összesen több mint hétmillió férőhely-kilométerrel csökkenti jövőre összteljesítményét" - mondta a Népszabadságnak Vitézy Dávid, a VEKE vezetőségi tagja. A civil szervezet átverésnek nevezte, hogy a BKV a paraméterkönyv táblázataiban többletként tüntetett fel olyan szerződéses buszjáratokat, amelyek költségeit egyfajta pluszszolgáltatásként a kerületi önkormányzattal fizetteti meg.

A városüzemeltetési bizottság SZDSZ-es elnöke, Lakos Imre kijelentette: nem szerencsés, hogy egy civil szervezet a szakmai testületeket megkerülve a sajtón keresztül üzeni meg a BKV jövő évi paraméterkönyvével kapcsolatos álláspontját. Lakos szerint az elfogadott könyv egyébként sem "kőbe vésett írás", azon bármikor lehet változtatni. Az elnök úgy véli: ráér januárban visszatérni a kérdsére, az addig megfogalmazódó javaslatokat a főváros közlekedési ügyosztálya és a BKV is áttekintheti. A BKV egyelőre nem kívánt nyilatkozni az ügyben.