Nincs polgármestere Gilvánfának

A gilvánfai választási bizottság keddi döntése értelmében megszűnt a falu polgármesterének tisztsége, mivel hivatalával összefüggő bűncselekményt követett el. A kétszer is felfüggesztett börtönre ítélt Orsós János állítja: az ítéletek nem függnek össze tisztségével.  Az egykori polgármester szerint a választási bizottság nem is dönthetett volna ügyében, hétfőn ugyanis már lemondott.

Megszűnt Gilvánfa polgármesterének, Orsós Jánosnak a tisztsége, miután a helyi választási bizottság kedden megállapította, hogy a falu első embere hivatalával összefüggő bűncselekményt követett el - jelentette ki az MTI-nek Lászlóné Kovács Ilona, Baranya megye főjegyzője. 

Orsós Jánost tavaly két bűncselekmény miatt is elmarasztalta a bíróság: csődbüntett miatt nyolc hónap, sikkasztásért pedig egy év és nyolc hónap felfüggesztett börtönre ítélték a falu első emberét. A vizsgálat azért csak most indult, mert a bíróság az ítéletről jogszerűen csak a polgármestert tájékoztatta. Az ítéletről decemberben a falu jegyzője is tudomást szerzett, aki a Baranya Megyei Közigazgatási Hivatalhoz fordult.

Orsós János az [origo]-nak elmondta: a választási bizottság döntéséről nem értesült. Orsós szerint ügyében nem is dönthetett volna a bizottság, hétfőn ugyanis már lemondott tisztségéről. A volt polgármester állítja: a polgármesteri tisztsége nem volt összeférhetetlen a bírósági ítéletekkel. "A helyi választási bizottság akkor járt volna el korrektül, ha nem ő hozott volna döntést, hanem a bírósághoz fordult volna" - jelentette ki az [origo]-nak a háromszáz lelket számláló település egykori vezetője.

A polgármester tisztségének megszűnése miatt április 3-án tartanak választást Gilvánfán.