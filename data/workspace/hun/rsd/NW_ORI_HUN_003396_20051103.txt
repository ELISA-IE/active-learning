Mégsem tüntettek a gumigyár ellen

Végül nem szervezett demonstrációra, hanem csendes véleménynyilvánításra várta az érdeklődőket a helyi Fidesz és három civil szervezet, hogy felhívják kételyeikre a figyelmet a dél-koreai Hankook cég gumiabroncsüzemének Dunaújvárosba telepítésével kapcsolatban.

Az akciót a Fidesz és a civilek Gyurcsány Ferenc kormányfő és Kóka János gazdasági miniszter csütörtök délutánra  meghirdetett lakossági fórumának idejére időzítették. Mint az [origo] megtudta, a tüntetés átminősítésének oka nemcsak az idő rövidségében keresendő. Helyi MSZP-sek már napokkal korábban lefoglalták saját rendezvényük céljaira a fórumnak helyet adó Bartók Kamaraszínház előtti teret, amikor a dél-koreaiakkal kötött szerződés még nem is volt publikus. 

A Hankook több mint ötszázmillió euró, vagyis 132 milliárd forint beruházással évi tízmillió autógumi-abroncsot kíván Dunaújvárosban gyártani. A beruházás teljes egészében 2010-re valósulhat meg, de már 2007-től 1500 főnek, hosszabb távon pedig 3000 embernek adhat munkát. A Hankooknak Szlovákiával és Lengyelországgal szemben esett a választása Magyarországra.  Eredetileg a szlovákok lettek volna a befutók, de az ottani kormány végül nem teljesítette a vállalat fejlesztési támogatásra és egyéb kedvezményekre vonatkozó igényét. 

Kóka János szerdán a parlamentben az évtized szerződésének nevezte a Hankookkal kötött megállapodást. Elmondása szerint az új üzemet kisebb állami támogatással sikerült ide csábítani, mint amennyit Szlovákia, Cseh- vagy Lengyelország adott volna. Kóka szerint az Érd és Dunaújváros között hamarosan elkészülő M6-os autópályán kívül a képzett magyar munkaerő miatt döntött a Hankook Magyarország mellett. Arról viszont, hogy mennyibe kerül egy Hankook-féle munkahely a magyar költségvetésnek, egyelőre nem közölt számadatokat.

A jogszabályok szerint a kormánynak hatvan napon belül kell kiteríteni a kártyáit. A Dzurinda-kormány azért lépett vissza, mert a szlovák büdzsének 3 millió koronát kellett volna áldoznia egyetlen munkahely megteremtésére. A támogatás elérte volna az összvolumen 21 százalékát, ami meghaladja az EU által elfogadott maximális állami támogatást. A presztízsberuházással kapcsolatban nemcsak a kedvezményekről tudni keveset.  Arról is hézagos a tájékoztatás, hogy a Hankook milyen technológiát importál hazánkba. 

Illéssy István, az érintett iparterületet kezelő, önkormányzati tulajdonban lévő Inno-Park Kft ügyvezetője az [origo]-nak elmondta: a dél-koreaiak semmiképp sem gumiégetőt szeretnének létrehozni, mint ahogy az a tiltakozó szervezetek felhívásában szerepelt. Tudomása szerint a Hankook importált alapanyagból állít majd elő kész gumiabroncsot teljesen zárt, környezetkímélő technológiai eljárással.  

Cserna Gábor, a helyi Fidesz elnöke a várost sújtó magas környezetterhelésre hívta fel a figyelmet. "Számunkra is fontos, hogy Dunaújváros több lábon álljon, és a Vasmű mellett minél több munkalehetőség legyen, de tekintettel kell lennünk a környezeti kockázatokra is." Erre utal a táblák egyike, melyet a kormányfő és a gazdasági miniszter fogadására készítettek elő: "Munkahelyet igen, de nem a gyerekeink egészségének rovására!" Cserna szerint a beruházásra alkalmasabb lett volna a város deli részén fekvő ipari park, ahol maga a vasmű is található, és még bőven akad ipari termelés bevonására alkalmas földterület.

Palkovics Jenő helyi vállalkozó, a Dunaújváros Jövőjéért Egyesület (DJE) képviseletében elmondta, hogy civil szervezetüket hozzájárulásuk nélkül szerepeltették a Fidesszel közös felhíváson. Egyébként pedig azzal egyetértenek, hogy felelőtlenség úgy szerződést kötni, hogy nem készült a beruházásról előzetes megvalósíthatósági tanulmány és nincs kész környezetvédelmi hatásvizsgálat. "Légvonalban talán egy kilométerre lennének a lakásomtól a gumiabroncsgyár kéményei" - említette Palkovics, aki azt a véleményt is osztja, hogy a lakóépületektől távolabbra eső déli iparterület megfelelőbb lett volna. 

Palkovics rámutatott, hogy a város a centrum közelében két gázmotoros fűtőerőmű építését is támogatta, de az engedélyezési eljárás a civilek tiltakozása miatt megakadt. A Levegő Munkacsoport részéről Lenkei Péter elmondta, hogy a lakosság megkérdezése nélkül ipari beruházást egyetlen önkormányzat sem valósíthat meg. Bővebb információ és a környezetvédelmi hatástanulmány hiányában azonban egyelőre tartózkodott az állásfoglalástól. Illésy István szerint egy hónapon belül elkészül a tanulmány, és akkor megindulhat az érdemi vita. Addigra a beruházás fővállalkozója, a Samsung részére már előkészített területet kaphat: a terepet rendezik, a mezőgazdasági épületeket elbontják, és várhatóan a szükséges ingatlanövezeti átsorolás is megtörténik.