Lócascót ajánl egy hazai biztosító

Lovakra köthető biztosítással jelent meg Magyarországon egy biztosító. A lótartás költségének kockázatait csökkenteni hivatott biztosítás 1500 megkötött szerződéstől lenne önfinanszírozó.

Lóbiztosítással jelent meg a piacon az Atlantisz Hungária Kft. A Napi Gazdaság értesülése szerint a biztosítás hátterét az OTP Garancia nyújtja. A biztosítási forma nyugaton rendkívül elterjedt, Magyarországon azonban ez az első eset, hogy biztosítással csökkenthető a lótartás anyagi kockázata.

Az országban tartott hetvenezer ló közül 3-4000-et versenyeztetnek gazdáik folyamatosan. A többi ló szabadidőcélokat szolgál. Évente több száz lovat vágnak le azért, mert nincsen pénz állatorvosra. Az állatorvosi költségek akár több százezres nagyságrendűek is lehetnek, ha az állat megbetegszik.

Az új biztosítás a cascóhoz hasonlóan fedezi az elhullás, a tűz, az elemi, a szállítás közben keletkezett, és ellési károkat. 10-30 százalékos önrésszel köthető, modulos rendszerben, tehát az ügyfél dönti el, hogy mi ellen biztosítja állatát. A lótulajdonosok ugyanakkor felelősségbiztosítást is köthetnek, amely megtéríti az állat által okozott károkat.

A lóbiztosítás a ló éves tartási költségének 10-15 százalékába kerül. Az Atlantisz Hungária szerint 1500 megkötött biztosításra van szükség ahhoz, hogy az üzlet önfinanszírozó legyen. Ha a biztosítások száma eléri az ötezret, csökkenthetőek lennének a tarifák.