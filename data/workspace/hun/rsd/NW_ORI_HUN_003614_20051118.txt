Másfél év után tárgyalt egymással Orbán Viktor és Dávid Ibolya

Szerdán tárgyalóasztalhoz ült Dávid Ibolya és Orbán Viktor - írja a Népszabadság. A két jobboldali ellenzéki politikus utoljára tavaly tavasszal folytatott megbeszélést, viszonyuk azóta nem volt kiegyensúlyozottnak nevezhető.

Nem hivatalos megbeszélést folytatott szerdán Orbán Viktor a Fidesz és Dávid Ibolya az MDF elnöke - írja a Népszabadság. A lap szerint a konzultációt az O'sváth György neve által fémjelzett Nemzeti Kör szervezte.

Dávid Ibolya pénteken az MTI-nek azt mondta, szerinte túlértékelik annak a rendezvénynek a szerepét, amelyen meghívottként vett részt Orbán Viktorral együtt. Közölte, hogy ez nem volt pártközi csúcstalálkozó. A politikus elmondta: a Nemzeti Kör vendégeként vettek részt a múlt héten egy rendezvényen. Emlékeztetett, hogy a Nemzeti Kör rendszeresen tart olyan rendezvényeket, amelyeken egy-egy adott kérdésben a vendégek véleménye iránt érdeklődnek. Ez alkalommal a költségvetés nehézségeiről beszéltek.

A két jobboldali ellenzéki politikus utoljára tavaly, az Európai Parlamenti választások előtt ült tárgyalóasztalhoz. Akkor Orbán azt szerette volna, ha a két párt közösen indul, ám Dávid ezt elutasította. Az ezt követő időben úgy tűnt, végérvényesen megromlott a viszony a két politikus között. A szerdai találkozó ugyanakkor valamiféle közeledést jelez.