Visszaküldi a kormánypénzt az erdélyi lap

750 ezer forintos támogatást ígért, de aztán csak 250 ezret utalt át a Határon Túli Magyarok Hivatala A Hét című romániai magyar lapnak. Az újság főszerkesztője annyira felháborodott ezen, hogy úgy döntött, visszaküldi a pénzt a hivatalnak. A kormányzati szerv egyebek mellett a romániai árvízzel magyarázza, hogy kisebb összeget utalt az ígértnél.

A Hét című erdélyi magyar lap tulajdonosa korábban a román kulturális minisztérium volt, a tárca azonban idén kiszállt az újságból. Parászka Boróka főszerkesztő állítja, hogy a közéleti-kutlurális lap piacképes, de az átálláshoz támogatásra volt szükségük, és ezért kértek pénzt, egyebek mellett a Határon Túli Magyarok Hivatalától.

Május elején kérvényeztek 750 ezer forintnyi gyorssegélyt a magyar kormány irányítása alatt működő intézménytől. Erre a hivatal ígéretet is tett. Ez kiderül abból a levélváltásból is, amelyet Parászka folytatott a HTMH egyik illetékesével. A hivatalnok, az [origo] birtokába jutott e-mailben úgy fogalmaz, hogy "hivatalunk akkori elnöke 750 000 forint segítséget helyezett kilátásba, ennek alapján is indítottuk meg az ügy adminisztrációját".

A HTMH utólagos finanszírozás keretében volt hajlandó támogatást adni, ami azt jelentette, hogy a lap a költségeket igazoló számlák elküldése után számíthatott a pénzre. A szerkesztőség addig is kölcsönt vett fel, bízva abban, hogy azt vissza tudják fizetni, ha megérkezik a 750 ezer forintos támogatás.

A lap számlacsomagja szeptember ötödikén érkezett meg a hivatalhoz, Parászka elmondása szerint ugyanakkor ezután, hetekig nem történt semmi. Október huszadika körül felhívta a HTMH-t, ahol állítása szerint nem tudták megmondani, miért nem utalták át a pénzt. Egy nappal később már közölték vele, hogy elküldték a pénzt a szerkesztőség bukaresti számlájára. A főszerkesztő a bankfiókban szembesült azzal, hogy a "kilátásba helyezett" 750 ezer forintnak csak töredékét, 1000 eurót - azaz nagyjából 250 ezer forintot - küldött a hivatal.

Parászka állítja, múlt pénteken felhívta a HTMH-t, ahol azt mondták neki, hogy telefonon nem tudnak magyarázatot adni az esetre. Helyette az ügyben eljáró hivatalnok egy emailt küldött a főszerkesztőnek, amelynek első sorából kiderül, hogy az illető valamiért nem tartja biztonságosnak, hogy telefonon beszéljen az ügyről. ("Legutóbbi, Bukarestből történt telefonhívása során elhangzottakra reagálva, a biztonságosabbnak gondolt e-mail lehetőségét használom fel, hogy legalább részben választ adjak telefonon hozzám intézett kérdéseire" - idézet a levélből).

A HTMH sajtófőnöke az [origo] megkeresésére közölte, hogy az ügyről kizárólag az intézmény elnöke nyilatkozhat. Ő azonban külföldön van és így a keddi napon nem elérhető. A már említett levélváltásból kiderül, a hivatal azért döntött úgy, hogy az ígéretben szereplő összegnél kevesebbet utal a lapnak, mert felmerültek egyéb szempontok, például az erdélyi árvíz költségvonzatai. A hivatalból származó információink szerint emellett belejátszhatott a döntésbe az is, hogy a lap kapott más magyar forrásból, például a Nemzeti Kulturális Alapból is támogatást.

Parászka viszont kifogásolja, hogy bármilyen szempontok is merültek fel, magáról a döntésről nem is tájékoztatták a szerkesztőséget. A főszerkesztő ezt annyira méltánytalannak tartja, hogy közölte a HTMH-val, nem tartanak igényt semmilyen további támogatásra, és a korábban kapott ezer eurót is visszaküldik a számlájukra. Parászka az [origo] kérdésére elmondta, annak ellenére döntött így, hogy ezzel kiszolgáltatottá válhat a lap, és veszélybe kerülhet a fennmaradása.