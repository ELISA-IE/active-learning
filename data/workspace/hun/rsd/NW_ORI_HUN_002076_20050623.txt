Életfogytiglanra ítéltek tíz német háborús bűnöst

Hatvan évvel ezelőtti tettükért életfogytiglani börtönre ítéltek tíz egykori német SS-tisztet Olaszországban. Az ítélet szerint egy véres tömegmészárlásban volt szerepük, amelyben egy falu civil lakosságát pusztították el. A volt nácik idős koruk miatt (valamennyien túl vannak már a 80-on) megúszhatják a büntetés letöltését. 

Életfogytiglani börtönre ítéltek tíz egykori német náci tisztet egy második világháborús tömegmészárlásban betöltött szerepük miatt Olaszországban. A nyolcvan éven felüli vádlottak a bíróság szerint egy toszkán falu civil lakosságát öldösték le előre megfontolt szándékkal 1944 augusztusában: 560 emberrel végeztek, többségükben asszonyokkal és gyerekekkel, néhány nappal azután, hogy a britek felszabadították Firenzét. Az életfogytiglani börtönbüntetés ellenére nem valószínű, hogy bebörtönzik a tetteseket hajlott koruk miatt - írja a BBC News.

"Ezek az emberek nem voltak újoncok, harcoltak a nyugati fronton. Noha a bűncselekmény elkövetésekor fiatalok voltak, tisztában voltak azzal, hogy mit tesznek akkor" - mondta az ügyész a perbeszédében.

Az egykori náci tisztek védője azzal érvelt, hogy védencei, akik egy 300 fős SS-különítmény tagjai voltak, abban a hiszemben mentek a faluba, hogy partizánokra vadásznak.

A tanúvallomások azonban ellentmondtak a védelem állításainak. Elmondásuk szerint a németek összeterelték a falu lakosságát, többségében asszonyokat és gyerekeket, majd lelőtték őket. A holttesteket és a házaikat felgyújtották.

Az olasz hatóságok csak tíz évvel ezelőtt kezdték vizsgálni az ügyet, miután egy újságíró szemtanúkat idézve írt a mészárlásról. Tavaly pedig az olasz kormány egy parlamenti bizottságot állított fel, hogy kivizsgálja: hogy maradhattak az ügy aktái majd hat évtizedig elrejtve.