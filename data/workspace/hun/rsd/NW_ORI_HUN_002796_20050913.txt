Az NBH szerint nem kémkedett a Szatmári házaspár

Nincs a Nemzetbiztonsági Hivatalnak (NBH) arra utaló adata, hogy kémkedett volna a Szatmári házaspár - derül ki a Nemzeti Nyomozó Iroda egyik határozatából. Előzőleg a Magyar Nemzet arról számolt be a múlt hónap végén, hogy az NBH kiszorította a házaspárt az országból, mivel a román hírszerzésnek dolgoztak. 

Nem kémkedett a Szatmári házaspár, legalábbis a Nemzetbiztonsági Hivatalnak nincs erre utaló adata, ezért a rendőrség elutasította egy civil szervezet erre irányuló feljelentését. A rendőrség feljelentést elutasító határozatában - amelyet a Nemzeti Nyomozó Iroda különleges ügyek osztályának vezetője, Csizner Zoltán írt alá - az olvasható: a kémkedés gyanúja miatt tett feljelentést elutasítja, mivel hiányzik a bűncselekmény gyanúja. 

A határozat indoklása szerint a Deport 56 elnöke, Szerdahelyi Szabolcs feljelentést tett Szatmári Tibor és Szatmári Ildikó ellen kémkedés gyanúja miatt. A feljelentő a bűncselekmény bizonyítékaként a "Nemzetbiztonsági Hivatal anyagára" hivatkozott. "A Nemzetbiztonsági Hivataltól kért és kapott tájékoztatás alapján Szatmári Tibor és Szatmári Ildikó tekintetében büntetőeljárás megindítására alapul szolgáló adatokkal nem rendelkeznek" - olvasható a határozatban. Tekintettel arra, hogy "Szatmári Tiborral és Szatmári Ildikóval szemben sem a feljelentésben szereplő kémkedés bűntett, sem más bűncselekmény gyanúját megállapítani nem lehetett", ezért a feljelentés elutasításáról határozott a Nemzeti Nyomozó Iroda. 

A Magyar Nemzet című napilap augusztus végén számolt be arról, hogy a Nemzetbiztonsági Hivatal tavaly kiszorított az országból egy házaspárt, mivel a titkosszolgálat gyanúja szerint a román hírszerzésnek dolgozott. A lap szerint a házaspár nőtagja, Szatmári Ildikó korábban a Határon Túli Magyarok Hivatalánál  dolgozott, és itt "intim kapcsolatba került" a hivatal azóta már leköszönt vezetőjével, valamint "ennek a kormányzati ciklusnak egy volt és egy jelenlegi miniszterével". A napilap részleteket is közölt egy telefonlehallgatási jegyzőkönyvből, amiben Szatmári beszélgetése olvasható egy miniszterrel.