Nem tetszik a papoknak a roma gyerekek integrálása

A szociálisan hátrányos helyzetben élő gyerekek "erőszakos integrációja" ellen tiltakozik a Magyar Katolikus Püspöki Konferencia. A testület a hátrányos helyzetű gyerekek érdekében tervezett törvénymódosításokat kritizálta, mivel szerintük ez gátolja az egészséges tanulók fejlődését. Az oktatási tárca szerint elkeserítő a püspöki állásfoglalás - írja a Népszabadság. 

Már öt éve figyelmeztetett a PISA 2000 (Programme for International Student Assessment) arra, hogy a hazai oktatási rendszer antidemokratikus. Egy 2003-as vizsgálatban ismét jelezték, hogy az iskolák közötti különbségek, illetve a gyerekek családi háttere jelentősen befolyásolja az iskolában nyújtott teljesítményt - írja a Népszabadság. 

Az Oktatási Minisztérium (OM), illetve a Hátrányos Helyzetű és Roma Gyermekek Integrációjáért Felelős Miniszteri Biztos Hivatala a közelmúltban számos oktatással kapcsolatos jogszabály módosítását dolgozta ki, amelyekkel javarészt a hátrányos helyzetben élő gyerekek képességeinek kibontakoztatását és a pedagógusok integrációs felkészítését szeretnék segíteni. A tervezetet elküldték tárcaközi egyeztetésre, illetve több civil és érdekvédelmi szervezetnek, például a Magyar Katolikus Püspöki Konferenciának (MKPK) is.

Az MKPK a napokban véleményezte a dokumentumot. A Népszabadságnak egy neve elhallgatását kérő személy juttatta el a püspöki konferencián készült véleményt. Az OM-nek címzett levélben a katolikus egyházi vezetők többek között azt írják, egy rendelkezéssel kapcsolatban, hogy "a tanuló szociális helyzetéből és fejlettségéből eredő hátrányának ellensúlyozása céljából szervezendő képességkibontakoztató felkészítés - ha az valóban egyéni, személyre szabott - nem történhet a többi tanulóval egy közösségben, azonos osztályban, csoportban. Az egyéni fejlesztési tervek alapján haladó és fejlődő tanulók számára meg kell találni a fejlesztés megfelelő módját, ami nem feltétlenül az integráció. Ennek erőltetése két irányban is negatívan hat: a fejlesztendő gyermek képességeit és tanulási kudarcait, fejlődési és pszichikai hátrányait csak növelni és elmélyíteni fogja, ugyanakkor gátló tényezőként fog hatni a szellemileg, lelkileg egészséges tanulók képességeinek kibontakoztatására, fejlődésére. Az esélyegyenlőség és az emberiesség nevében tiltakozunk az erőszakos integráció megvalósítása és annak későbbi, visszafordíthatatlan hatásai ellen!" A levelet Veres András püspök, az MKPK titkára írta alá. 

Daróczi Gábor, az OM a lapnak nyilatkozó miniszteri biztosa szerint elkeserítő a püspöki kar véleménye. A biztos szerint a levél alapján Veres püspök nem ismeri az esélyegyenlőség fogalmát, vagy a szokásostól eltérően értelmezi, és elfeledkezik "az érvényesülésért folytatott iszonyatos versenyfutásról, amely már hatéves korban elkezdődik, és amelyben mi, romák, többnyire lemaradunk". A biztos szerint a püspök méltánytalanul tesz különbséget a szociálisan hátrányban élő és az általa egészségesnek nevezett gyerekek között. Ennek szellemében a katolikus templomokba sem lenne szabad beengedni a szegényeket - mondta a Népszabadságnak lapnak Daróczi Gábor. 