Elhunyt az Amnesty International alapítója

Elhunyt az Amnesty International alapítója. Peter Benenson nyolcvanhárom éves volt.

Nyolcvanhárom éves korában elhunyt Peter Benenson, az Amnesty International (AI) emberi jogi szervezet alapítója - jelentették be szombaton Londonban. Peter Benenson londoni ügyvéd 1961-ben létre az AI-t azután, hogy egy újságban két diák őrizetbe vételéről olvasott. A fiatalokat azért fogták le a portugál hatóságok, mert egy kávézóban a szabadságra emelték poharukat. A nemzetközi civil szervezet székhelye London, célja, hogy elérje az összes úgynevezett lelkiismereti fogoly szabadon bocsátását. 

Az Amnesty International törekvése elérni, hogy minden politikai fogoly igazságos, méltányos és késlekedés nélküli bírósági tárgyalását biztosítsák, célja továbbá a visszaélések, önhatalmú kivégzések és az eltűnések kiküszöbölése. A szervezet adott esetben ellenzéki csoportok kegyetlenkedése ellen is tiltakozik, beleértve a túszszedést, kínzást és foglyok meggyilkolását. Az Amnestynek jelenleg 1,8 millió tagja van világszerte.