Gyurcsány fotósa az Ezüsthajónak is dolgozott

Havi burttó 755 ezer forintot kap az a betéti társaság, amelyik a miniszterelnök hivatalos szerepléseiről készít felvételeket. A cég vezetője korábban Orbán Viktort is fotózta, napi 40 ezerért.

A Déri és Társa Bt. fotózhatta tavaly Medgyessy Péter majd Gyurcsány Ferenc miniszterelnököt is a hivatalos eseményeken. Déri Miklós, a cég vezetője azt mondta, egy meghívásos pályázaton nyerték el a lehetőséget a Miniszterelnöki Hivataltól.

A szerződés szerint havi bruttó 755 ezer forintért fotózzák a miniszterelnököt a hivatalos programjain. Ez nem az én fizetésem, hanem a cég bevétele - mondta. Ha ugyanis éppen nem érek rá, a szerződés értelmében a betéti társaságnak akkor is biztosítania kell egy fotóst az eseményekre, így nem kizárólag én fotózom a miniszterelnököt. Emellett ebből a pénzből kell fizetnie a cégnek a munkával felmerülő kiadásokat: többek között mobilszámlát, a gépek javítását. Az utazásokat azonban a kormány állja - tette hozzá.

Déri azt mondta az [origo]-nak, hogy szerinte azért kell hivatalos fotós a miniszterelnöknek, mert a legtöbb találkozóra nem engedik be a sajtó munkatársait, csak a miniszterelnök hivatalos fotósát. Azt, hogy ki mehet be fotózni, a vendéglátó dönti el, de általában szigorúan meghatározzák, biztonsági okok miatt, kit engednek be egy magas rangú politikus, közjogi méltóság mellé. Amikor például Gyurcsány Ferenc II. János Pál pápával találkozott, rajta kívül csak egy magyar fotóst engedtek be, az MTI munkatársát. Más, uniós találkozókon még szigorúbbak a vendéglátók, ilyenkor csak a hivatalos fotósok mehetnek be, a sajtót kizárják.

Déri elmondta azt is, hogy korábban, néhány alkalommal Orbán Viktor volt miniszterelnököt is fotózta hivatalos eseményeken. Akkor nem kellett pályázni, hanem az Ezüsthajó Kft.-től felhívták, ha szükségük volt rá. Akkor napi 40 ezer forintot kapott a költségtérítésen kívül.