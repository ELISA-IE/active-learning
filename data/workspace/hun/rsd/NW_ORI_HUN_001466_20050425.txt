Lányok a háborúk rejtett áldozatai

Jelenleg körülbelül 120 ezer lány és fiatal nő áll akaratuk ellenére különböző fegyveres csoportok szolgálatában világszerte - állítják jogvédők. Az  elrabolt lányokat főként szexuális, de előfordul, hogy harci szolgálatra kényszerítik ezek a csoportok. A Save The Children nevű szervezet szerint ezek a lányok a háborúk rejtett áldozatai, akiknek sorsára jóval nagyobb figyelmet kellene fordítani.

Lányok "árnyékhadseregét" kényszerítik arra, hogy fegyveres csoportokat szolgáljon ki a világ számos konfliktusos vidékén - állítják jogvédők. A Save The Children nevű brit szervezet szerint világszerte több mint 120 ezer gyereklányt és fiatal nőt raboltak el és kényszerítettek háborúba vagy saját szolgálatukba különböző fegyveres csoportok.

A lányokat gyakran harcosként vetik be, vagy ház körüli munkákra kényszerítik, nem beszélve arról, hogy szinte mindegyiküket szexrabszolgaságba is vetik. A jogvédők felszólították a világ vezetőit, hogy vessenek véget "a gyermekek elleni háborúnak".

A háború elfelejtett áldozatai - lányok fegyveres konfliktusokban című tanulmány egyes országokra vonatkozó adatok szerint Ugandában körülbelül 6500 lányt fogott el az Úr Ellenálló Hadserege. A Kongói Demokratikus Köztársaságban 12 ezerre becsülik a harcba fogott lányokat, Srí Lankán pedig 21,5 ezerre. Ez az utóbbi konfliktusban harcoló gyerekek 43 százaléka. 

A szervezet egyik szóvivője szerint a tanulmányban nem egyes országokra koncentráltak, hanem az egész világra jellemző aggasztó tendenciákra igyekeztek rávilágítani.

A Save The Children tanulmánya az adatok közzététele mellett kritizálja a világ vezető politikusait, mivel képtelenek kezelni a problémát, és a nemzetközi közösség által elindított rehabilitációs programok alulfinanszírozottak. Kritizálták azt is, hogy a programoknak a kárára előbb a leszerelési és beilleszkedési (DDR) programokat futtatják. 

A lányok a legtöbb ilyen esetben kapnak egy kevés ételt, vizet, olajat, néhány ív nejlonfóliát menedékként, és hazaviszik őket. Otthon aztán a közösség elhanyagolja, és kitaszítja őket magából. "Erőszakosnak, makacsnak, tisztátalannak vagy egyszerűen csak bajkeverőnek tekintik őket" - áll a jelentésben. 

"Az állapotosan vagy kisgyermekkel hazatérő lányoknak emellett szembe kell nézniük azzal is, hogy gyermekük védelmére és nevelésére nem kapnak segítségek a közösségtől, amelyet zavar jelenlétük... Mivel nincs más lehetőségük fenntartani magukat, sokuk kénytelen prostituáltnak állani, amivel csak még jobban kirekesztik magukat."

A Save The Children konkrét példán, Hawa történetén keresztül mutatja be az elrabolt lányok szomorú sorsát. A 14 éves Sierra Leone-i lányt kétszer ragadták el, a Libériával kirobbant konfliktus során szülőfalujából, és mindkétszer szexrabszolgaságba vetették. "Nagyon megrázó volt, amikor hazatértem és a testvéreimmel találkoztam, mivel úgy éreztem, elítélnek, amiért megerőszakoltak" - mondja a lány. Első fogságba esése idején még meg sem jött a menzesze. Második alkalommal két évig volt kénytelen a fegyveresek "feleségeként" élni azért, hogy legalább enni adjanak neki. 

Mike Aaronson, a szervezet főigazgatója szerint "Ha az emberek fegyveres konfliktusra gondolnak, akkor a véres küzdelmekbe bonyolódó férfiak jutnak az eszükbe, pedig szörnyű módon a nők állnak a háborúk árnyékos oldalán... A lányok jogainak ilyen megdöbbentő megsértése azonnali cselekvést igényel. Itt az idő, hogy megállítsuk a gyermekek ellen folyó háborút" - olvasható a Save The Children honlapján.