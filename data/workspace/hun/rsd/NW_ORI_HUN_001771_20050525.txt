Irak: még öt évig nélkülözhetetlenek az amerikai katonák

Egy jelentés szerint legalább öt évig tarthat, míg az iraki biztonsági erők elég erősekké válnak ahhoz, hogy betartassák a rendet és törvényeket az országban. Irak az al-Kaida egyik fő toborzóhelyévé vált, és az iraki erők sehol sem tudják felvenni a versenyt a lázadókkal. 

A legkedvezőbb becslések szerint is legalább öt évig tart, amíg olyan ütőképes rendfenntartó erőt tudnak kovácsolni az irakiakból, amely rendet tudna tartani az országban a Nemzetközi Stratégiai Tanulmányok Intézete tanulmánya szerint, amit egy londoni napilap, a Guardian ismertetett. Az iraki csapatok hatalmas feladattal állnak szemben, és amikor a felkelők folyamatosan képesek tömeges merényleteket okozni, akkor kétségbe kell vonni azokat az amerikai terveket, mely szerint átrendezik az Irakban állomásozó csapatokat és csökkentik a számukat. 

Irak a vérszomjas külföldi dzsihádharcosok gyűjtőhelyévé vált, és a tanulmány szerint elképzelhető, hogy ebből a bázisból alakul ki az al-Kaida második generációs vezetői és középvezetői rétege. Az amerikai becslések 12 és 20 ezer közé teszik a fegyveres felkelők létszámát Irakban, akik az új kormány megalakulása óta, vagyis néhány hónap alatt 600 iraki öltek meg. Az iraki politikusok főleg az idegen harcosokat okolják az erőszakos cselekedetekért, de a tanulmány szerint eltúlozzák a szerepüket. 

A jelentés szerint az iszlám terroristákra inspiráló hatással van az amerikai csapatok iraki jelenléte. Az al-Kaida szempontjából George Bush elnök politikája szinte a lehető legkedvezőbb: a legtöbben gyűlölik a közel-keleti rendezésben megfeneklett amerikaiakat, és a közhangulat miatt még a helyi szövetséges államoknak is kényelmetlenné vált a jelenlétük. A terroristák utánpótlása pedig folyamatos az elégedetlen emberek ezreiből.