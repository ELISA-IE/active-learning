A Mol saját részvényt vehet az ÁPV Rt.-től

A Mol december 1-én vételi jogról szóló szerződést írt alá az Állami Privatizációs- és Vagyonkezelő (ÁPV) Rt.-vel, a vagyonkezelő tulajdonában lévő Mol részvényekről. A szerződés az ÁPV Rt. igazgatóságának jóváhagyó határozatával lép hatályba, várhatóan 2005. decemberében - tájékoztatta a Mol az [origo]-t.

A szerződés alapján a Mol Rt. az ÁPV Rt. tulajdonában lévő 10.898.525 darab A sorozatú Mol részvény (a jegyzett tőke 10 százalékát teszi ki) megvásárlására két opciós időszak alatt lesz jogosult. 

Először 2005. december 10-e és 30-a, majd 2006. május 1-e és október 27-e között vásárolhatja saját részvényeit a társaság. Az első lehívási időszakban legfeljebb 3.269.558 darab A sorozatú részvényt (a jegyzett tőke 3 százalékát)vehetik meg, míg a második opciós időszakban a vételi jog valamennyi megmaradt részvényre érvényes. 

A vételi jog gyakorlása esetén a részvényekért fizetendő vételár az aláírást, illetve a lehívást megelőző 90 kereskedési nap súlyozott tőzsdei átlagára közül a magasabb. Amennyiben a Mol él vételi jogával, az általa megvásárolt részvényekre vonatkozóan átruházási korlátozásokat vállal 2015. december 31-ig. 

Hernádi Zsolt, a MOL elnök-vezérigazgatója a szerződés kapcsán azt emelte ki, hogy ez a lehetőség hosszútávon biztosítja a társaság stabilitását stratégiájának végrehajtásához, és csökkenti a jelentős részvénycsomag piaci értékesítésével járó kockázatot. Ugyanakkor az opciós megállapodás a Mol számára megfelelő pénzügyi rugalmasságot is biztosít, melyre szüksége lehet a stratégiájában meghirdetett, növekedéshez szükséges tranzakciók végrehajtásához. 

Az opciós Mol-papírok összértéke 200 milliárd forint 

Jelenlegi értéken mintegy 200 milliárd forintot ér az a 10 százaléknyi, összesen 12 millió 792 ezer egy darab Mol-részvény, amely jelenleg az állam birtokában van, és amelynek megvásárlására a Mol Rt. kapott lehetőséget két lépcsőben - mondta Batiz András kormányszóvivő csütörtökön, sajtótájékoztatón. 

A szóvivő közlése szerint a kormány jó gazdaként kíván bánni a köz rábízott vagyonával, miközben megvédi a polgárok fogyasztói érdekeit is, illetve újabb lehetőséget szeretne adni a kisbefektetőknek. Mint mondta, a kormány biztosítani kívánja a lehetőségét annak, hogy a nemzeti olajvállalat folytassa régióbeli terjeszkedését anélkül, hogy veszélybe kerülne a cég önállósága. 

A kormány azért nem valamelyik nagy, külföldi befektetőnek adja meg a lehetőséget, mert meg szeretné őrizni a magyar vállalat nemzeti jellegét és függetlenségét - fogalmazott. 

Szavai szerint a Mol önállóságát védi az az előírás is, hogy a cég 2015-ig nem adhatja el ezeket a részvényeket stratégiai befektetőknek az állam jóváhagyása nélkül. Arra viszont lehetősége lesz a cégnek, hogy ezeket a részvényeket felhasználja akkor, amikor például egy külföldi vállalatot felvásárol. 

Batiz András közölte: az ebből az eladásból származó bevétel az államadósság csökkentésére fordítható összeg.