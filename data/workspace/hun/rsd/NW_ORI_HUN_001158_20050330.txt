Százmilliót keresett tavaly Gyurcsány

Százmillió forintot keresett 2004-ben Gyurcsány Ferenc miniszterelnök, ez 19 millióval több, mint a 2003-as éves jövedelme. A nem képviselő kormánytagoknak csütörtök éjfélig kell leadniuk vagyonnyilatkozatukat, ennek eddig a kormányfőn kívül három miniszter tett eleget.

Gyurcsány Ferenc miniszterelnök 2003-ban 81 millió 400 ezer forintos éves jövedelemre tett szert. A most leadott, 2004-es vagyonnyilatkozata szerint tavaly már száz és fél millió forintot keresett egy év alatt. Nagy változás amúgy nem állt be a kormányfőnél, továbbra is az édesanyja által lakott pápai, 50 négyzetméteres panellakás van a nevén. Folyószámláján 200 ezer forintja van, míg feleségével közös bankszámlán valamivel több mint 850 ezer forint. A miniszterelnök fő vagyona az Altus Befektetési Rt., amelynek 100 százalékos részvényese. Résztulajdonos emellett az Aldo Kft.-ben, és részvényes az Ark Rt.-ben.

 

A nem képviselő kormánytagoknak március 31-éig kell leadniuk vagyonnyilatkozatukat. Gyurcsányon kívül szerda délutánig ennek Petrétei József igazságügyi, Rácz József egészségügyi és Somogyi Ferenc külügyminiszter tett eleget.

 

Petrétei 2003-ban 10,7 milliót keresett, 2004-ben pedig 14,2 millió forintot - áll vagyonnyilatkozatában. Kozármislenyen felerészben tulajdonosa egy 135 négyzetméteres ingatlannak, Pécsen pedig résztulajdonosa egy 58 és egy 54 négyzetméteres ingatlannak. Továbbra is egy Nissan Almerája van. Tavaly óta megspórolt pénzét folyószámlán kamatoztatja, az OTP-nél 1,25 milliója, míg a HVB-nél 360 ezer forintja van. Továbbra is fennáll ugyanakkor a majdnem 15 millió forintos lakáshitel-tartozása, amelyet 2003-ban vett fel.

 

Nem változott Rácz Jenő vagyona sem jelentősen. 2001-ben 4,3; 2002-ben 5,3; 2003-ban 6,1; míg 2004-ben 8,7 millió forint éves jövedelmet tüntetett fel az egészségügyi miniszter vagyonnyilatkozatában. Továbbra is egy kaposvári, 215 négyzetméteres telek résztulajdonosa és egy 2002-ben vásárolt Renault Mégane-ja van.

 

Somogyi Ferenc külügyminiszter 2004-ben 64,7 millió forintot keresett. Az I. kerületben felerészben tulajdonosa egy 94 négyzetméteres ingatlannak, egy 4 négyzetméteres tárolónak és van egy teremgarázsban lévő kocsibeállója. Gépkocsit ugyanakkor nem tüntetett fel vagyonnyilatkozatában a miniszter. Egyéb ingóságai között a nappali bútorát és világítását, egy bőr ülőgarnitúrát, 2 darab festményt és perzsa szőnyeget említett. 607 ezer forint értékben van Zwack-részvénye, míg folyószámláján 5,6 millió forint, 600 dollár és 87 ezer euró van. A miniszter közel 83 milliót érő biztosítással rendelkezik. Vagyona mellett 73 ezer forintos lakáshitel-tartozása van Somogyinak.

 

Csütörtök éjfélig nyilatkoznia kell még vagyonáról Kóka János gazdasági, Bozóki András kulturális, Draskovics Tibor pénzügy-, Göncz Kinga ifjúsági és esélyegyenlőségi, Persányi Miklós környezetvédelmi és Kolber István regionális fejlesztésért felelős tárca nélküli miniszternek.