Az unió rábólintott a gázüzletág eladására

Az EU Bizottság feltétekkel ugyan, de engedélyezte a Mol gázüzletágának eladását a német E.On részére - közölte több nemzetközi hírügynökség szerdán. A hír megfelel a piaci várakozásoknak, a feltételek pontos részletei azonban meghatározóak lehetnek. Az ügylet nettó értéke egyébként közel 200 milliárd forint.

A jóváhagyást a szerkezeti átalakítás feltételéhez kötik, ahhoz, hogy az E.ON szétválasztja a földgáz kitermelési, továbbítási és a kereskedelmi tevékenységet. A bizottság arra az álláspontra jutott, hogy ilyen változtatások esetén, az összeolvadás nem sérti a versenyszabályokat - olvasható a bizottság közleményében.   Tavaly, novemberben kötött szerződést az E.On Ruhrgas meg Mol Rt. arról, hogy a német társaság vásárolhatja meg a Mol gáz-kereskedelmének és -tárolásának 75 százalék mínusz egy részvényét. 

A Mol Rt. ezzel a lépéssel olyan stratégiai partnerre talált, amely hatékonyabban tudja működtetni a gázüzletág eladott részeit és emellett, a Mol működő tőkét szabadított fel. Ráadásul nem is keveset, hiszen az ügylet lezárásával 775 millió euró üti a Mol markát, ami jelentősen megnöveli a magyar olajcég akvizíciós lehetőségeit. A Ruhrgas viszont, ezzel az akvizícióval jelentős előnyre tett szert hazánkban a többi versenytársához képest, ami azért fontos számukra, mert terjeszkedési szempontból ez a régió kiemelt terület. 

A két cég között közel egy éve aláírt szerződés nyilvánosságra hozott részleteiből viszont nem lehet egyértelműen megmondani, hogy mekkora árfolyamnyeresége lesz ebből a Molnak, amit a számviteli előírások miatt csak osztalékként fizethet ki, de ez nem jelenti azt, hogy ki is kell fizetnie. (Elemzők 200 milliárd forintra taksálják a Mol bevételét.) Korábban ugyanis nagyságrendileg 300 milliárd forintra becsülték a gázüzletágat, ami körülbelül 1,2 milliárd eurót tesz ki, ez azonban nem tartalmazza a tulajdonosi hiteleket. A német gázszolgáltatóval kötött megállapodás alapján megállapított 2,2 milliárd eurós értékben viszont benne van ez is, így a két szám nem összehasonlítható. A tulajdonosi hitelekről annyit lehet tudni, hogy a tárolás és kereskedelem esetében ezek átvállalásáért 350 millió eurót kapnak nagyságrendileg a 2004. december 31-i becsült mérlegadatok alapján. Szintén ez alapján a Ruhrgas 425 millió eurót fizet a tárolás és a kereskedelem 75 százalék mínusz egy részvényének eladásáért, illetve ebben az összegben benne van a Panrusgáz 50 százalékos részesedésének megszerzése. 

A maradék 25 százalékra ötéves eladási opció van, amely alapján a Mol piaci áron adhatja el ezt az üzletrészt, ami nem lehet kevesebb az arányosított tranzakciós árnál.

A Mol és a Ruhrgas a szállítási tevékenységre kétéves eladási opciót kötött ki, legfeljebb 75 százalék mínusz egy részvény értékesítésére. Ennek alapján a Mol a zárást követő két évben a szállítási üzletág legfeljebb 75 százalék mínusz egy részvény részesedésének megfelelő részvényt értékesíthet egy vagy két különálló tranzakcióban. Amennyiben a Mol 75 százalék mínusz egy részvényt értékesít, akkor a Ruhrgas a Mol szállítási üzletággal szemben fennálló teljes tulajdonosi hitelét is átvállalja, aminek a mértéke nem ismert, de valószínűleg kevesebb, mint a tárolásnál és kereskedelemnél. A szerződés a szállítás 100 százalékának cégértékét 1,25 milliárd euróra értékeli. 

DEÁK BÁLINT