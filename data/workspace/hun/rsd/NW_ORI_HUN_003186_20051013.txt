Már itthon is kezelnek testépítés-függőket

Már Magyarországon is kezelnek embereket  fittness- és testépítés-függőséggel. A klienseknek zavaros képzetük van a saját testükről, agyuk egész nap a szenvedélyükkel való foglalatosság körül forog.

"205 centi magas, 130 kilós és csupa izom volt az a betegem, aki még magasabb és még izmosabb szeretett volna lenni, mert úgy nagyobb biztonságban érezte volna magát - mondta dr. Túry Ferenc. A Magyar Pszichiátriai Társaság elnöke szerint a fiatalembernek furcsa, zavaros képzetei voltak a saját testéről, a kisebbrendűségi komplexusa mellett, a nemrég kimutatott izom-disszmorfiában szenvedett, ami pontosan a fordítottja az anorexiának.

A magyar testépítők között végzett felmérés szerint, öt százalékuk szenved ebben a betegségben, ami megjelent a fittness-esek között is. Tulajdonképpen ez a két legújabb szenvedélybetegség Magyarországon. Betegséggé akkor válik a súlyzózás és a tornázás, ha az adott személy, a napi többórás edzés mellett a munkahelyén, otthon, tulajdonképpen mindenhol erre gondol. Kényszeresen tervezi az edzést, az étrendet, csak erre tud, és csak erre akar koncentrálni.

"Nem hiszek abban, hogy betegség lenne, ha valakinek a fittness, vagy a testépítés a szenvedélye. Ez tulajdonképpen életforma. Probléma akkor van, ha ez összekapcsolódik étkezési zavarokkal vagy teljesítménynövelő szerek fogyasztásával. Erre viszont bőven van példa." - állítja Tóth Zoltán edzőterem-tulajdonos, egykori sportoló. Elmondta, hogy ha egy ötven kilós, sportos alkatú nőnek le kell adni négy kilót, vagy egy hatalmas body builder-nek magára szedni még nagyobb izomzatot, akkor jön az önhányatás és az injekciók.

Dr.Túry Ferenc szerint viszont nem kell feltétlenül összekapcsolódnia étkezési zavarokkal, a kulcsszó ezeknél a szenvedélybetegségeknél a kényszer. Ha a páciensek mindennapi életvitelét gátolja a függőségük, ha a belülről jövő hajtóerő erősebbé vált a testi harmóniára való törekvésnél, akkor baj van. Ez akár kocogás-függőség is lehet. Van egy híres eset, amikor egy nagymenő manhattani üzletember egy rendkívül fontos, óriási összegekről döntő tárgyaláson egyre furcsábban, idegesebben viselkedett, aztán egyszer csak felpattant, és lerohant futni a Central Parkba. Kiderült: kocogás-függő volt. Bár több millió dollárt bukott, mégsem tudott abban a félórában a székében megmaradni, amikor ő egyébként kocogni szokott.

A fittness- valamint a testépítés-függőség Amerikából indult, a kocogás, majd az aerobik-láz voltak az előzmények - mondja a pszichiátriai társaság elnöke. Eleinte az orvosi szakirodalom a "WWW"-betűszóval jelölte az érintettek csoportját (west-white-women; nyugati - fehér - nők), de mint a főorvos elmondta, ma már nem csak nyugaton, és nem csak a hölgyek körében terjed. Sajnos már Magyarországon is kimutatható mindkét szenvedélybetegség.