BKV-nál pályáznak a MÁV-vesztesek

Nyolc pályázat érkezett kedden a BKV metrókocsi-tenderére. A pályázók között olyan cégek is szerepelnek, amelyek korábban a MÁV-vonattenderén kudarcot vallottak. Részletes ajánlattételre 3-5 cégnek lesz majd lehetősége.

Nyolc pályázó adott be ajánlatot a BKV Rt. metrókocsi-pályázatára. A Számos olyan clég indult a tenderen, amely korábban alulmaradt a MÁV elővárosi vonatpályázatán, tehát az egykori riválisok ismét versenybe szállnak egymás ellen - írja a Napi Gazdaság.

A Budapesti Közlekedési Vállalat Rt. pályázata összesen 44 metrószerelvény beszerzésére szól. A szerelvények közül 15 a majdani négyes metró vonalán közlekedik majd, 22 pedig a kettesen. A BKV Rt. várhatóan szeptember közepén dönti el, hogy melyik az az öt cég, amelytől részletes ajánlatot várnak.

A pályázók közt van az olasz Ansaldo-Breda, a China South Locomotive, az orosz Metrovagonmasz, a villamostender-győztes Siemens, a spanyol CAF, a Hanwa-Rotem konzorcium Dél-Koreából. A Budapest Metropolis Konzorciummal a Alstom és a Ganz, a Budapest Metro Konzorciummal a Bombardier és a Bombardier MÁV Dunakeszi pályázik.

A részletes műszaki leírások egyelőre nem ismertek, csak annyi biztos, hogy feltétel: a szerelvényeknek egyterűnek kell lenniük, a négyes vonalra pedig csak automata szerelvényekkel pályázhatnak a gyártók. Megfigyelők 100 milliárdos nagyságrendűre becsülik az üzlet nagyságát.