Összeméri erejét Gyurcsány és Orbán

Gyurcsány Ferenc miniszterelnök "számpárbajra" hívta Orbán Viktort, a Fidesz elnökét a televízió nyilvánossága elé. A miniszterelnök azért szeretne a gazdaság számairól vitázni Orbán Viktorral, mert az ellenzék "nagyon más számokat, nagyon más értelmezésben hangoztat", mint a kormány. Orbán a Magyar Rádiónak azt mondta: hajlandó vitatkozni Gyurcsánnyal.

Gyurcsány Ferenc "számpárbajra" hívta Orbán Viktort a televízió nyilvánossága elé a következő két hétben bármikor, amikor a Fidesz elnökének megfelel. Ezt a kormányfő hétfői parlamenti beszédében jelentette be, miután kifejtette álláspontját az ország gazdasági helyzetéről, a szociálliberális, illetve az előző kormány teljesítményéről. 

A Kormányszóvivői Irodában az [origo] kérdésére elmondták, hogy a miniszterelnök azért szeretne a gazdaság számairól vitázni Orbán Viktorral, mert az ellenzék "nagyon más számokat, nagyon más értelmezésben hangoztat", mint a kormány. Gyurcsány Ferenc azért döntött a televíziós vita mellett, mert - mint a miniszterelnök munkatársai mondták - "Orbán Viktor nem nagyon szokott bejárni a parlamentbe". A döntésben szerepet játszott az is, hogy a televízió esti vitaműsorait többen nézik, mint a parlamenti közvetítéseket, és hogy az ülésszak nemsokára véget ér.

Minden ügyben, ami az ország dolgát szolgálja, a miniszterelnök úr mindig számíthat rám - reagált Gyurcsány felhívására Orbán Viktor, a Fidesz elnöke. "Ha segítségre van szüksége, mindig állok a rendelkezésére. Csak arra kérem, hogy ne értelmetlen és fölösleges vitákra fecséreljük el az erőket, hanem az ország szempontjából fontos dolgok megbeszélésére. Egy dolgot szeretnék kérni, hogy ez ne politikai bokszmérkőzés, ne fölösleges szócsata, ne szócséplés, elvesztegetett idő, ne kampány, hanem komoly munka legyen! Az ország elég nehéz helyzetben van, érdemes komolyan beszélni a bajokról és a megoldási lehetőségekről" - mondta Orbán a Magyar Rádiónak.

Orbán a rádiónak azt mondta, hogy neki a pénteki időpont is megfelel, amikor amúgy találkoznak Gyurcsánnyal a rendszerváltás utáni miniszterelnökök. "Úgy értelmezzük Orbán Viktor szavait, hogy elfogadta a meghívást a szópárbajra, és a pénteki nap megfelel neki,  úgyhogy felvesszük a kapcsolatot a Magyar Televízióval, hogy a péntek délutáni, vagy esti órákban le lehessen bonyolítani egy, a jelzők helyett a számokra épülő vitát a magyar gazdaság helyzetéről" - mondta László Boglár kormányszóvivő az MTI-nek.