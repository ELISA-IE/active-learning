Busz ütközött gépkocsival Csongrádban

Menetrend szerinti autóbusz ütközött személygépkocsival Csongrád megyében, a balesetben egy ember életét vesztette. A személygépkocsi megcsúszott egy kanyarban, és áttért a szemközti sávba, itt ütközött az autóbusszal.

Menetrend szerinti autóbusz ütközött egy személygépkocsival a Csongrád megyei Ruzsa és Öttömös között szombaton a reggeli órákban, a balesetben egy ember életét vesztette, ketten megsérültek - tájékoztatott a rendőrség.

A Ruzsa felől érkező személygépkocsi egy jobbra ívelő kanyarban a jeges úton megcsúszott és áttért a szemközti sávba, ahol összeütközött egy helyközi autóbusszal - mondta M. Toronykőy Márta, a Csongrád Megyei Rendőr-főkapitányság sajtóreferense.

Az ütközés következtében a személyautó egyik utasa, egy nő a helyszínen életét vesztette, a gépjármű vezetője és a másik utas pedig megsérült, őket kórházba szállították. A busz utasai közül senki sem sérült meg - közölte a sajtóreferens. Az utat a helyszínelés és a műszaki mentés idejére teljes szélességében lezárták - tudatta M. Toronykőy Márta.