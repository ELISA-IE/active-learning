A jogszabályok miatt pórul járhatnak a lakáshitelesek

Ne a bankok, hanem a közigazgatási szervek döntsenek a lakástámogatási kérelmekről - javasolja az ombudsman, aki szerint a lakáscélú támogatásról szóló kormányrendeletek nem felelnek meg az alkotmányossági követelményeknek, mivel nem egyértelműek és kiszámíthatóak. Az országgyűlési biztos kifogásolta azt is, hogy a bankok termékismetetői nem kellően részletesek.

A lakáscélú támogatásokról szóló kormányrendeletek nem felelnek meg teljes mértékben a jogszabályok alkotmányossági kritériumainak - állapította meg vizsgálatában az állampolgári jogok országgyűlési biztosa. Egyes szabályok ugyanis a jogalkalmazók számára sem egyértelműek, hatásaik nem kiszámíthatóak, következményei pedig - a nem teljeskörű tájékoztatás eredményeképpen - a támogatás iránt érdeklődők számára előre nem láthatóak - indokolta jelentésében Lenkovics Barnabás.  

Súlyosan akadályozzák az ügyfelek jogainak érvényesítését a jogszabály tartalmától lényegesen eltérő, félrevezető információk is. A vizsgálat kiemelte azt, hogy a bankok termékismertetői sok esetben nem kellő részletességgel tartalmazzák a kölcsönökhöz kapcsolódó állami támogatások igénybevételére vonatkozó feltételeket.

A megállapított visszásságok rendezése érdekében az ombudsman felkérte a miniszterelnököt, hogy kezdeményezze a lakáscélú állami támogatásokról szóló rendelet módosítsát: a lakáscélú támogatásokra való jogosultságról ne a bankok, hanem a közigazgatási szervek hozzanak határozatot, amelynek döntésével szemben biztosított a jogorvoslati lehetőség. A bankok egy ilyen jogerős határozat után már csupán a hitelképesség kérdésében járjanak el önállóan. Ezzel az ombudsmani javaslattal a pénzügyminiszter nem értett egyet, így Lenkovics Barnabás újra megvizsgálja ezt a kérdést. 

Az új jogszabálynak biztosítania kell a jelentés szerint azt, hogy a tulajdonjog fenntartásával történt ingatlanértékesítés esetén ne utasítsák el az új lakás iránti támogatási kérelmeket, hanem csupán a támogatás kifizetését függesszék fel a kettős tulajdon megszűnésének kétségtelen igazolásáig. 