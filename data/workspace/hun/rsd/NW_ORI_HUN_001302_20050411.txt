Elfogták Hollandiában a Fidesz volt tanácsadóját

A Nemzeti Nyomozó Iroda április 5-én hollandiai lakásában elfogta Varga Tamás vállalkozót, a Fidesz egykori gazdasági tanácsadóját. A férfi 1999-ben hagyta el Magyarországot, miután a nyomozók szerint tetemes áfacsalásokat követett el.

Amszterdamban élt évek óta Varga Tamás vállalkozó, aki 1990-92 között a Fidesz gazdasági tanácsadója volt. Amszterdami, VIII. kerületi bérelt lakásában fogták el április 5-én este a Nemzeti Nyomozó Iroda munkatársai - áll a szervezet közleményében. 

Vargát tetemes áfacsalás elkövetésével gyanúsítják, a rendőrök szerint 1996 és 1999 között mintegy kétmilliárd forint áfát igényelt vissza hamis számlázással. A munkát részben egy olyan személy szervezte, aki tagja volt olyan Fidesz-közelinek tartott cégeknek, amelyek végül Kaya Ibrahimhoz kerültek.

A férfi ellen összesen négy elfogatóparancs volt érvényben. A Fejér Megyei Bíróság 2002-ben és 2003-ban adott ki körözést a vádlott távollétében kiszabott letöltendő szabadságvesztése miatt, az egyik ügyben részvényekkel való visszaélés miatt ítélték el a férfit. A Fővárosi Bíróság 2002-ben adott ki nemzetközi elfogatóparancsot, csalás miatt. A bíróság nem jogerős ítélete szerint ugyanis összesen 68,9 millió forint értékű vámárura követett el Varga csempészést, számos luxusautót, például Bentleyt, Jaguárt, Porschét és BMW-t csempészett.A Fejér Megyei Bíróság szintén gazdasági bűncselekmény miatt bocsátott ki elfogatóparancsot a férfi ellen. 

Varga Tamás a Nemzeti Nyomozó Iroda adatai szerint 1999-ben hagyta el élettársával Magyarországot, majd 2000-ben Prágában éltek, ahol közös gyerekük is született. 2002. december 6-án sikerült azonosítani a férfi tartózkodási helyét Prágában, azonban a cseh szervek által végrehajtott elfogási akció során sikerült elmenekülnie. Két héttel később a férfi élettársa és lánya is eltűnt a városból - áll a közleményben. Varga ezt követően Hollandiába menekült, és Amszterdamban bérelt lakást.