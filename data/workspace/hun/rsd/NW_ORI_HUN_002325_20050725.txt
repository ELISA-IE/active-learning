Holttestet találtak a Reichstagnál lezuhant pilóta házában

Holttestet találtak a berlini Reichstagnál lezuhant pilóta házában - közölte hétfőn a rendőrség. Az azonosítás eredményét kedden közlik, de nagy a valószínűsége annak, hogy a pilóta, Volker Klawitter feleségének fóliába csomagolt holttestét fedezték fel egy jókora szénkupac alatt a családi ház pincéjében, a Berlinhez közeli Erknerben.

Volker Klawitter pénteken este zuhant le kétfedelű kisgépével Berlin központjában, a német parlamentnek otthont adó Reichstag épülete előtt. A férfi szörnyethalt, másnak a csodával határos módon nem lett baja. A rendőrség már akkor feltételezte, hogy családi dráma áll az eset hátterében, Klawitter nem merénylet elkövetésének a szándékával repült a berlini kormánynegyed fölé, hanem öngyilkos akart lenni, mert megölte feleségét.

Az asszony egy hete tűnt el, eltűnését munkahelye jelentette be. A férjét a rendőrség kihallgatta, Klawitter a vallomás során ellentmondásokba keveredett. Most kiderült, hogy az asszony válókeresetet nyújtott be.

Az eset nyomán a szövetségi és tartományi szervek azt fontolgatják, hogy a német főváros kormánynegyede fölött repülési tilalmat rendelnek el, de kivételt képeznének a turistákat sétarepülésre invitáló vállalkozások gépei.