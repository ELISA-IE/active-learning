Előny a nemzeti kötelék Újpesten

Tagadta az újpesti polgármester, hogy a Toldi ismeretéhez kötné az árusítási engedélyek kiadását a polgármester, szerinte félreértették a szavait, amikor arról beszélt, hogy milyen fontos kötelékek fűzik össze a magyar nemzetet. Elmondása szerint azonos feltételek mellett az újpestieknek kedveznek, ahogy mindenhol a világon a saját polgáraikat részesítik előnyben az önkormányzatok.

Nem kell Toldit szavalni az árusítási engedélyekért - cáfolta az erről szóló értesüléseket Derce Tamás újpesti polgármester az [origo]-nak. Egy fővárosi képviselő ugyanis azt állította a közgyűlésen, hogy a IV. kerületi polgármester Arany János Toldiját szavaltatja a kínai és vietnami piaci árusokkal az engedélyért. 

"Volt nálam valamikor egy vietnami árus, érdeklődve, hogy miért nem kapta meg az árusítási engedélyt. Elmondtam neki, hogy azonos feltételek esetén pedig mindig az újpestieket részesítem előnyben, újpesti polgármesterként ugyanis ez a dolgom. Nyilván Vietnamban sem működik másképp, ott is a helyiek vannak kedvezményesebb helyzetben" - mondta Derce Tamás, aki fontos köteléknek nevezte azt, ha valaki tudja mit jelent az, hogy Mohács és beszéli Arany János nyelvét és netán ismeri a Toldit. 

Az érintett vietnami árus később kapott egy placcot, mert ő adta a legkedvezőbb árat, ami mindig az első számú szempont a döntéseinknél - jegyezte meg a polgármester, aki visszautasította azokat a vádakat, miszerint rasszista lenne. 