Járai kritizálja az adócsökkentést

Járai Zsigmond jegybankelnök szerint a kormány által tervezett adócsökkentés aggodalmakat okoz Magyarország fiskális politikája tekintetében. Járai egy Varsóban rendezett jegybanki konferencián a Dow Jonesnak elmondta, hogy az adócsökkentés inflációmérséklő hatása ellenére az MNB nem fog módosítani 2006-os inflációs célkitűzésén, írja a portfolio.hu.

Járai szerint az áfacsökkentés "nagyon veszélyes lépésnek tűnik, és csak reméljük, hogy sikerülni fog. A nagy veszélyt a költségvetési egyensúly további romlása jelentheti, mivel nincs tér a költségvetési hiány további növekedésére."

A jegybankelnök elmondta, hogy a tervezett áfacsökkentés egyszeri hatással jár, ugyanúgy, mint a 2003-as áfaemelés. "Nem evidens, hogy változtatnunk kellene az inflációs célon, mivel ez (az áfacsökkentés) egyszeri hatás, miközben a jegybank a hosszú távú inflációra fókuszál."

Mint arról az [origo] beszámolt, Veres János pénzügyminiszter a szerdai kormányülés után jelentette be, hogy a kormány a jövő évre 2 százalék alatti éves átlagos inflációval számol. A pénzügyminiszter elmondta, hogy az áfacsökkentés 1,7 százalékkal csökkenti majd a fogyasztói árak emelkedését.

Sürgős reformokat igényel az euró 2010-es bevezetése

Járai szerint elvileg még teljesíthető az, hogy Magyarország 2010-ben csatlakozzon az eurózónához, de "kockázatos késlekedni a reformokkal" - mondta a jegybankelnök Varsóban. Elmondta, hogy már a jövő évre összeállításra kerülő költségvetésben is látni kell az euró bevezetéséhez is elvezető hiteles lépéseket, mert legkésőbb az országnak 2007 közepében be kell lépnie az Európai Unió árfolyamrendszerébe, az ERM-II-be, hogy 2010-ben a magyar forintot felváltsa az euró.

Járai Zsigmond a tervezett adólépésekkel kapcsolatban elmondta, hogy megítélése szerint az egykulcsos adórendszer jobb lett volna, a magyarországi adószisztéma egyszerűsítése szempontjából. "Úgy gondolom, a munkára rakódó közterhek, elsősorban a tb-járulék csökkentése jobban növelné az ország versenyképességét, mint az áfában és az szja-ban már bejelentett tervezett lépések" - mondta. 