Megszaporodott az EU-s ombudsmanhoz írt panaszok száma

Több mint 50 százalékkal megnőtt a korábbi évhez képest 2004-ben az európai ombudsmanhoz írt panaszok száma - derült ki az ombudsman most közzétett beszámolójából. A legtöbb kifogást a spanyolok adták be, őket követik a németek. Érdekesség, hogy az új tagországok közül a lengyelek is igen aktívak voltak, sőt, összességében a 10 új tagország több panaszt nyújtott be, mint a 15 régebben csatlakozott tagállam. A panaszok között szerepel diszkriminációs ügy csakúgy, mint a hiányos információról való panasz.

A napokban tette közzé Nikiforosz Diamandurosz európai ombudsman szokásos éves jelentését. Ebben az áll, hogy 2004-ben az előző évihez képest 53 százalékkal megnőtt a beérkezett panaszok száma, összesen 3726 beadvány érkezett. Ez annak köszönhető, hogy ebben az évben tíz új tagország csatlakozott az Európai Unióhoz: a panaszok 51 százaléka ugyanis az újonnan csatlakozott országokból érkezett. A panaszok 70 százalékát ki is vizsgálták, a többit elutasították - tette hozzá. Idén először fordult elő az is, hogy a panaszok több mint a fele e-mailen vagy az ombudsman honlapján található bejelentő használatával érkezett. Döntő többségében magánszemélyek panaszairól van szó.

 

A legtöbb panasz - az összes 69 százaléka - az Európai Bizottság munkájával volt kapcsolatos. Diamandurosz szerint ez normális, hiszen ez az az intézmény, amelynek tevékenysége közvetlenül befolyásolja az uniós polgárok életét. A második legtöbb kifogás az uniós intézmények egyesített személyzeti felvételi hivatala (EPSO) ellen merült fel, ennek oka lehet, hogy általában igen nagy a túljelentkezés az uniós állásokra. Ezt követik az Európai Parlament, majd az Európai Tanács munkáját kifogásoló panaszok.

 

A legtöbb panasz információ hiányával volt kapcsolatos, második helyen szerepeltek a diszkriminációs ügyek, majd az ügyintézés késlekedése volt a tavalyi panaszlista harmadik helyén. Érkeztek panaszok a nem kielégítő eljárás miatt, túlkapással, gondatlansággal kapcsolatban.

 

A legtöbb kifogást egyébként a spanyolok adták be (az összes panasz 13 százalékát), őket követik a németek (12 százalékkal), majd a franciák (8 százalékkal). Feltűnően magas arányban képviseltetik magukat új tagállam létükre a lengyelek is (8 százalék), ők a negyedikek a panaszosok listáján. Magyarországról csak a panaszok alig másfél százaléka érkezett - áll a jelentésben.