Óvatosságra intenek Egyiptomban

Kerüljék a zsúfolt helyeket, ne kerüljenek konfliktusba senkivel és fordítsanak még nagyobb figyelmet a zárt öltözködésre - mondta az [origo]-nak a Külügyminisztérium munkatársa azzal kapcsolatban, hogy a napokban újabb figyelmeztetést tesznek közzé az Egyiptomba utazók részére. Egyiptomban fokozott biztonsági intézkedések léptek életbe a kairói turistabazárban múlt héten elkövetett szögbombás merénylet után.

Lehetőség szerint kerülni kell a zsúfolt helyeket, nem szabad senkivel konfliktusba kerülni és még nagyobb figyelmet kell fordítani a diszkrét, zárt öltözködésre - mondta az [origo]-nak a Külügyminisztérium munkatársa azzal kapcsolatban, hogy a napokban újabb figyelmeztetést tesznek közzé az Egyiptomba utazók részére. A minisztérium honlapján jelenleg - a szokásos figyelmeztetések mellett - az szerepel, hogy megfontolandónak tartják a dél-egyiptomi térségbe történő egyéni utazásokat. Ugyanakkor hozzáteszik, hogy az egyiptomi szervezett turistautakon részt vevők biztonsága nincs veszélyben. Az [origo] a Külügyminisztériumtól megtudta, hogy a napokban ezt a felhívást kibővítik azzal, hogy mindenkit óvatosságra intenek, azt tanácsolják az oda utazóknak, hogy kerüljék a zsúfolt helyeket, és ne keveredjenek konfliktusba. 

Egyiptomban fokozott biztonsági intézkedések léptek életbe miután múlt héten merényletet követtek el egy főképpen turisták által kedvelt kairói bazárban. A merényletnek négy halálos és 18 sebesült áldozata volt. A halottak között volt két francia és egy amerikai állampolgár, a negyedik áldozat maga az elkövető volt. A sérültek között török, olasz, brit, amerikai, és francia nemzetiségűek voltak. Az egyiptomi fővárosban hét éve ez volt az első olyan gyilkos merénylet, amely külföldieket vett célba. Az Egyesült Államok kairói nagykövetsége azt feltételezi, hogy a merénylet elsődleges célpontjai amerikai turisták voltak. A merénylőről később kiderült, hogy egy 18 éves diák volt, aki apja halála után fordult a szélsőséges iszlámista eszmék felé.

Néhány héttel a bazárban törtért robbantás előtt szintén Kairóban megkéseltek két magyar turistát. Egy feltehetően elmebeteg, összefüggéstelenül kiabáló férfi támadt rájuk. A magyar pár nem sérült meg súlyosan. Állítólag egy mecset köüzelében csókolóztak, ezzel váltották ki a késelő haragját.

A Malévnál egyelőre nem jelezték az utasok, hogy aggódnának az egyiptomi utak miatt, a gépek a szokásos telítettséggel közlekednek - tudtuk meg. Idén nyáron várhatóan az egyik legnépszerűbb úticél Egyiptom lesz - mondta az [origo]-nak Kendik Mária, a Vista utazási iroda munkatársa, aki azt is hozzátette, hogy a várakozásokat teljesen átalakíthatja, ha a külügy a jelenleginél szigorúbb korlátozást tesz közzé. Az irodánál egyelőre nem tapasztalták, hogy csökkent volna az érdeklődés Egyiptom iránt, sőt a napokban készült el a nyári menetrend, eszerint hetente 15 gép viszi majd az utasokat Egyiptomba. A Dél-Egyiptomra vonatkozó felhívással kapcsolatban az iroda munkatársa elmondta, hogy ebből a térségből első sorban Hurghada kedvelt a turisták körben, de szinte mindenki szervezetten, csoporttal utazik ide.

Az 1990-es években több mint 1500 halálos áldozatot követeltek szélsőséges iszlámisták merényletei Egyiptomban. 1997-ben Luxornál 58-an haltak meg egy turisták elleni támadásban. Miután az 1990-es évek végén a lakosság többsége elítélte a Dzsihád és a Dzsamáa Iszlámija terrorszervezeteket, az erőszakhullám csillapodott. Legutóbb a tábai Hilton szálló ellen történt robbantásos merénylet tavaly októberben, akkor 34-en haltak meg.