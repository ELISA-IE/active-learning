Félórákat késnek a felújítások miatt a zsörtölődő pestiek

Az [origo] által megkérdezett budapestiek átlagosan fél órát késnek a 2-es metró szombaton kezdődött felújítása miatt. Egyesek szerint a nyári javításokat a lehető legrosszabban oldják meg: mivel az utakat és a metrót egyszerre javítják, óriási a dugó. A vidékiek kétségbeesve keresik a metrópótló buszokat, a külföldi turisták viszont csendben tűrnek.

"A lehető legrosszabb módon oldja meg a főváros a felújításokat, a metrót és az utakat külön kéne felújítani, nem pedig egyszerre, így egész nyáron hatalmas lesz a dugó, naponta legalább 20 percet kések" - summázta a véleményét a szombaton kezdődött felújítási munkákról [origo]-nak egy húsz év körüli lány. Az [origo] által megkérdezett fővárosiak többsége bosszankodik a 2-es metró felújítása miatt, az óriási tömeg és a metrópótló buszok keresgélése miatt átlagosan fél órát késnek. 

A felszínre kényszerített közlekedést a fővárosiak többsége szükséges rossznak tartja, a felújított állomásokkal ugyanis szinte mindenki elégedett. A megkérdezett budapestiek szerint viszont ésszerűbben is meg lehetett volna oldani a szokásos nyári felújítást. Egy negyven körüli nő szerint csak a Blaha Lujza térig kellett volna lezárni a metrót, a Keletinél a 4-es metró építése miatt egyébként is totális a káosz. Egy öltönyös férfi szerint a nyári munkák idején nem is érdemes autóval közlekedni. "Szar az egész forgalomszervezés, reggel kocsival 10 perc alatt bent vagyok a munkahelyem, ma 40 percig tartott" - magyarázta a férfi. 

Egy Békés megyei szőke copfos leány amiatt aggódott, hogy nem találja meg idejében a metrópótlót, így lekési a vonatot. A közlekedni próbáló budapestieknek szemmel láthatóan gondot okoz az is, hogy az állomások lezárása miatt nem lelik a jegypénztárakat. Egy 50 körüli nő pedig azon lepődött meg, hogy nem tud lemenni a metróba, az [origo] riporterének azt mondta: hiába néz rendszeresen tévét, nem hallott róla, hogy a Blahánál se jár a metró. A közlekedési nehézségeket az [origo] által megkérdezett német turisták tolerálták a legjobban: a hátizsákot cipelő nürnbergi pár hallott a felújításról, és semmi kényelmetlenséget nem talált benne.

A 2-es metró felújítása szombaton kezdődött, és augusztus 19-ig tart. A metró két szakaszon, a Stadionok - Örs vezér tere és a Deák Ferenc tér - Déli pályaudvar között közlekedik, a Batthyány téren azonban nem áll meg, csak áthalad. A szünetelő metrószakasz pótlására alacsonypadlós, klímával felszerelt autóbuszok szállítják az utasokat állnak a Stadionok - Deák Ferenc tér között. A metrópótlás miatt több busz lesz a főváros útjain, ez várhatóan lassítja majd a forgalmat. A Margit híd felé a Nyugati tértől buszsávot alakítanak ki, ezért megszüntetik a parkolósávot. A Pozsonyi útról a Margit hídra csak egy sávból lehet felkanyarodni, és a Váci útról a Szent István körútra jobbra kanyarodókat ezentúl jelzőlámpával irányítják. A Kerepesi út belső szakaszán három sávon lehet a városközpont felé jönni, a buszsávval együtt, kifelé két sávon lehet közlekedni.