Terrortámadástól félti tunéziai turistáit az USA

A következő három hónapban nagy a veszélye annak, hogy terrortámadást hajtanak végre Tunéziában - közölte az amerikai külügyminisztérium. A figyelmeztetésben arra kérik az amerikai turistákat, hogy legyenek óvatosak, ha az észak-afrikai országba utaznak. 

Az amerikai külügyminisztérium kedden figyelmezetést tett közzé a Tunéziába készülő amerikai állampolgároknak. A felhívás szerint a következő három hónapban fennáll annak a veszélye, hogy terrortámadást hajtanak végre a turisták körében rendkívül népszerű észak-afrikai országban. 

Az utazási felhívásban nem térnek ki arra, hogy az ország pontosan melyik térségére vonatkozik a terrorveszély, illetve arra sem, hogy értesüléseik szerint milyen terrorakcióra számítanak. Információik szerint a legveszélyesebb időpont április harmadik hete.

A Tunéziában található amerikai érdekeltségeknél szigorúbb biztonsági intézkedéseket léptettek életbe. A kint tartózkodó amerikaiakat felszólították, hogy legyenek óvatosak.

Az [origo] megkereste a magyar Külügyminisztériumot, ahol annyit közöltek, hogy a helyi - többek között az amerikai - nagykövetségeknél tájékozódtak, mivel azonban nincs közvetlen terrorveszély, ezért nem figyelmeztetik az észak-afrikai országba utazókat.