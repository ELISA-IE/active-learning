Milliárdok tűntek el hajléktalanok zsebében

Egy közvetítőiroda arra specializálódott, hogy milliós köztartozásokat felhalmozott cégek tulajdonjogát ruházta át vagyontalan külföldi és magyar állampolgárokra - írja a Magyar Hírlap. A lap szerint a Nemzeti Nyomozó Iroda vizsgálódik az ügyben, a gyanúsítottak száma ezer felett lehet, az eltüntetett köztartozást pedig több milliárdosra teszik.

A Magyar Hírlap szerint eljárást indított a Nemzeti Nyomozó Iroda (NNI) egy közvetítőiroda tevékenysége kapcsán. A cég, amely hónapkon át hirdette szolgáltatását, arra specializálódott, hogy köztartozásokat felhalmozó cégek tulajdonjogát ruházta át vagyontalan külföldi és magyar állampolgárokra.

Az NNI másfél éve kezdett nyomozni egy felszámolóiroda feljelentése kapcsán. Először megtalálták a veszteséges cég állítólagos tulajdonosát, egy hajléktalant, majd eljutottak a régi tulajdonoshoz is, az ő vallomása kapcsán került a nyomozók látókörébe a budapesti közvetítőiroda - írja a Magyar Hírlap.

A cégeket kocsmákban, köztereken passzolták át a hajléktalanoknak, akik 5-10 ezer forintért vállalták a tulajdonosi szerepet. A cégek többsége 6-8 millióval tartozott, de akadt olyan is, amelyik 80-100 milliós köztartozást halmozott fel. A lap szerint közel 600 cég tulajdonjogát játszották át 150 embernek. A gyanúsítottak száma meghaladhatja az ezret, az eltűnt pénz több milliárd is lehet.

Várhatóan felelősségre vonják majd okirat-hamisítás miatt a cégek új tulajdonosait, a hajléktalanokat is. A cégeket csődbűntett, adócsalás és szintén okirat-hamisítás miatt gyanúsítják meg. A közvetítőiroda szerződés nélkül dolgozott, így egyelőre csak egyik vezetője ellen tudnak eljárást indítani az egyik veszteséges cég volt vezetőjének vallomása alapján.