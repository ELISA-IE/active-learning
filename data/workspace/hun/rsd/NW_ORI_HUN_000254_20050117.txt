Két szerbet ítéltek el Srebrenicáért

Két volt boszniai szerb tisztet ítéltek el Hágában a srebrenicai mészárlásban való részvételért. A Nemzetközi Törvényszék igen súlyos büntetést szabott ki a több mint hétezer bosnyák meggyilkolásában való részvételért: az egyik volt tiszt tizennyolc, míg társa kilenc éve börtönbüntetést kapott. Eközben a szerb kormány továbbra sem hajlandó elfogni és kiadni Hágának a Szerbiában rejtőzködő körözött háborús bűnösöket.

Két volt boszniai szerb tisztet ítélt el a hágai Nemzetközi Törvényszék a srebrenicai mészárlásért. Vidoje Blagojevic "népirtásban való részvételért" tizennyolc, míg Dragan Jokic "gyilkosságra való felbujtásért és gyilkosságban való segédkezésért" kilenc év börtönbüntetést kapott.

Az 1992-től 1995-ig tartó boszniai háború legsúlyosabb vérengzése a srebrenicai mészárlás volt. A boszniai szerb hadsereg egységei a srebrenicai enklávéban több mint hétezer boszniai muzulmán férfit és fiút mészároltak le és temettek tömegsírokba - tudósít a BBC News.

Eközben a szerb kormány továbbra is kitart azon véleménye mellett, hogy csak az önként jelentkezőket volna szabad elítélni Hágában. A kormányzó Szerb Demokrata Párt szerint a letartóztatás és kiadás nem helyes útja a bűnösök felelősségre vonásának - írja a független szerb B92 hírrádió honlapja.

A párt szerint ha letartóztatási hullám indulna meg, az politikai instabilitáshoz vezethetne az országban. Az Egyesült Államok pénteken úgy döntött, nem folyósítja a Szerbiának korábban megígért segélyt, és visszavonja az országból szakértőit, mert a szerb kormányzat nem működik együtt Hágával.