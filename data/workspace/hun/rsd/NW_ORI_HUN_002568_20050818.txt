Szívleállástól féltek hetekig a vesebetegek

Egy hónapig nem volt hozzáférhető a patikák többségében a vesebetegek egyik legfontosabb gyógyszere. A magyarországi forgalmazó szerint a szer külföldi gyártása körül merültek fel problémák. Szerdától viszont a patikák újra rendelhetnek a vesebetegeknek szükséges gyógyszerből.

 

Közel egy hónapja nem kapható a hazai patikákban a vesebetegek egyik legfontosabb gyógyszere, a Resonium-A - állítja a Vesebetegek Egyesületének Országos Szövetsége (VEOSZ). Ádám Aurél, a szervezet elnöke az [origo]-nak elmondta: az egyik beteg 30 patikát keresett meg, és egyikben sem kapta meg a szert.

A gyógyszert Magyarországon forgalmazó Sanofi-Aventis Rt. tájékoztatása szerint a problémát az okozta, hogy a szer gyártását Angliából Franciaországba helyezték át, ahol pedig elhúzódott az engedélyeztetési eljárás. Szerdától azonban a hazai patikák újra rendelhetnek a gyógyszerből. A Sanofi állítja: a szállítmányok késése ellenére a vesebetegek nem szenvedtek hiányt, mivel az összes hazai patikából pár hét alatt nem fogyott el a gyógyszer.

A Resonium-A arra szolgál, hogy a kálium szintet szabályozza szervezetben, a vesebetegek sérült veséje ugyanis képtelen erre. A kálium az izomműködést szabályozza, ha pedig a nem tartják szinten, akár szívleállást is okozhat. A káliumszint szigorú diétával is kordában tartható ugyan, de ez jelentősen megnehezítené a közel 5000 vesebeteg életét. 