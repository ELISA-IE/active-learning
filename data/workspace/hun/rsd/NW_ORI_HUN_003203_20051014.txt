Tilos lesz a holland buszokon a fejkendő

Középületekben és tömegközlekedési járműveken tilos lesz a burka, az egész testet és fejet takaró, egyes muszlim közösségekben elterjedt női ruhadarab viselése. A holland kormány biztonsági okokra hivatkozva szeretné bevezetni a tiltást, példaként a holland stadionokban érvényes szabályokat emlegetik, melyek értelmében tilos fedett arccal belépniük a szurkolóknak a meccsekre. Ha a törvényt elfogadják, Hollandia lehet az eslő európai ország, ahol betiltják a burka viselését - írja a Times.

A kormány tervei szerint Hollandiában betiltják a burka viselését. A burka egyes muszlim közösségekben elterjedt női viselet, amely az egész testet és a fejet is fedi, csak a szemeknek hagy szabadon egy apró rést. A Times szerint ez lehet az egyik legszigorúbb korlátozás a világon, amely a muszlim nők öltözködését érinti.

A szigorú bevándorlási törvényjavaslatai miatt egyszerűen csak Vasladyként emlegetett integrációs miniszter, Rita Verdonk, a parlament ülésén bejelentette: feltérképezi a lehetőségeket, hogy mely helyeken és milyen körülmények között tilthatja meg az állam a burka viselését. Verdonk úgy fogalmazott: "a kellemes teadélutánok ideje" véget ért, itt az ideje, hogy a bevándorlók és a tősgyökeres hollandok kritikusan lépjenek fel egymással szemben.

Verdonk javaslata várhatóan többségi támogatást szerez majd a holland parlamentben, bár emberi jogi szervezetek és muszlim közösségek azzal vádolják, hogy a miniszter a szélsőjobb követeléseinek engedve vetette fel a burka tiltásának ügyét. Mivel Hollandiában a különböző vallási felekezetek maguk dönthetnek előírásaikról, így Verdonk szerint bonyolult lesz a megfelelő törvényi megfogalmazás a tiltásról, ugyanakkor kijelentette: nem látja akadályát annak, hogy üzletekben, középületekben, mozikban, vonatokon és buszokon tiltást vezessenek be.

A holland kormányszóvivő már meg is pendítette, hogy mi lehet a tiltás alapja: "nem látod, hogy ki van a burka mögött" - fogalmazott. Egyúttal emlékeztetett arra a holland jogszabályra, amely biztonsági okokból tiltja, hogy a futballstadionokba letakart arccal lépjenek be a szurkolók.

A muszlim közösségek szerint a holland kormány próbának szánja a burka tiltásának ügyét. Azt állítják, hogy Hollandiában csak pár tucat asszony visel burkát, így az ügyet azért fújják fel, hogy kiderüljön: meddig mehet el a központi törvényhozás a szabadságjogok korlátozásában.

A tiltással Hollandia lehet az első európai ország, amely egész területén betiltja a burka viselését. Néhány helyi tiltás ugyanakkor már létezik Európában: Belgiumban, Olaszország több városában, Franciaországban pedig egyes megyékben tiltják a burka viselését, azonban csak kormányzati épületeken belül, amellyel az állam és az egyház különállását kívánják kifejezni. Törökországban, Tunéziában és Németországban az iskolákban tilos a burka - írja a Times.