Az APEH soron kívüli adatszolgáltatást írt elő

Soron kívüli adatszolgáltatást rendelt el a tízezer legnagyobb adózóra nézve az APEH elnöke: egyfelől a november hónapra vonatkozó december 20-án esedékes áfa-kötelezettségre, másfelől a december 20-án esedékes társasági adó feltöltési kötelezettségre vonatkozóan.

Az adózok egyidejű tájékoztatása mellett soron kívüli adatszolgáltatást írt elő az adóhatóság. A november hónapra vonatkozó december 20-án esedékes általános forgalmi adókötelezettségre, másfelől a december 20-án esedékes társasági adó feltöltési kötelezettségre vonatkozó adatszolgáltatásnak 2005. december 1-ig - a bevallásokhoz hasonlóan - elektronikus úton kell eleget tenni.

Az adatszolgáltatás teljesítéséhez szükséges program az APEH internetes honlapján a friss információk között található meg és tölthető le, amelyhez kitöltési útmutatót is rendelkezésre áll.

A beküldött adatok csak abban az esetben tölthetik be funkcióikat, ha a fent jelzett határidőig beérkeznek. Ezért a határidő figyelmen kívül hagyása esetén az Adóhivatal szankciót alkalmazhat. Az adatszolgáltatással kapcsolatban esetlegesen felmerülő kérdésekkel, problémákkal a területileg illetékes igazgatóság tervezési szakterületéhez lehet fordulni.

A soron kívüli adatszolgáltatás elrendelésére az adózás rendjéről szóló törvény ad felhatalmazást az állami adóhatóság elnöke részére. Ez a jogszabály mondja ki, hogy a nemzetgazdasági folyamatok elemzése, értékelése érdekében a tízezer legnagyobb adóteljesítménnyel rendelkező adóalanyt soron kívüli adatszolgáltatásra kötelezheti gazdasági tevékenységének olyan adatairól, amelyek a jogszabály alapján vezetett nyilvántartásaiból megállapíthatók és adókötelezettségeivel összefüggésben állnak.