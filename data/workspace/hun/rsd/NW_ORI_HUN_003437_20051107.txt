Hiába várták a rangon aluli melegcsókot a brazilok

"Mindenki erre a csókra várt" - nyilatkozta az America című brazil szappanopera forgatókönyvírója a sorozat befejező része előtt, amit azért néztek meg több millióan, mert mindenki arra számított, hogy a nagybirtokos fia, csókolózni fog apja béreslegényével, de a várva várt jelenet elmaradt - írja a BBC News. A szerző szerint a tévétársaság vágta ki a csókot, a televízió szerint azonban le sem forgatták.

Brazilok milliói várták a tévék előtt ülve, hogy az egyik legnépszerűbb szappanoperában, az Americában megcsókolja-e a nagybirtokos fia apja egyik béreslegényét. A rangon aluli homoszexuális csók lehetett volna a brazil televíziózás történetében az első ilyen eset. A foci-Vb döntőjénél is több embert a képernyők elé ültető pénteki befejező rész azonban csalódást okozott, a csók elmaradt - írja a BBC News.

"Felvettük a jelenetet a rendezővel" - nyilatkozta az elmaradt csók kapcsán Gloria Perez, a sorozat forgatókönyvírója. "Küzdöttünk érte és nem tudom leplezni csalódottságomat, hogy végül nem mutatták be. A színészeket is felzaklatta az eset" - mondta Perez, aki szerint a sorozatot sugárzó televízió vezetősége döntött a cenzúráról. A társaság szeirnt azonban ők az összes felvett részt lejátszották, semmit nem vágtak ki.

"Még a konzervatívabbnak tartott heteroszexuális férfiak is akarták a csókot. Mindenki akarta" - nyilatkozta Perez, aki szerint ez azt mutatta, hogy változik a brazil közvélemény álláspontja a melegekkel kapcsolatban. Az elmaradt katarzis miatt azonban rengeteg csalódott levél érkezett az íróhoz. Az egyik szerint egyszerűen "átverték a nézőket".