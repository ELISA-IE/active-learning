Drogozó fiatalokra csaptak le a rendőrök

Kábítószer fogyasztás miatt előállított a rendőrség nyolc nagykanizsai fiatalt. A rendőrök a társaságnál több mint 80 darab extasy tablettát találtak.

A rendőrség rajtaütött egy nyolcfős, fiatalokból álló társaságon, akik a gyanú szerint kábítószert fogyasztottak egy nagykanizsai lakásban - közölte vasárnap Nagykanizsai Rendőrkapitányság. A rendőrök a szombat esti házkutatás során 81 darab extasy tablettát, illetve kisebb mennyiségben kábítószergyanús port, illetve növényi törmeléket foglaltak le.

A fiatalokat kábítószer-fogyasztás gyanúja miatt előállították. Egyiküket pedig kábítószerrel való visszaélés miatt őrizetbe vették, mivel a valószínűleg ő adta társainak a kábítószert.