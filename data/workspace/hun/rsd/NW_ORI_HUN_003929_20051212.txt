A Raiffeisen ötvenmilliárdos kötvényprogramot indít

Ötvenmilliárd forintos részvénykibocsátást indít a Raiffeisen bank Rt., december 14-én. A bank nyílt kibocsátást hajt ugyan végre, de elsősorban intézményi befektetőket vár.

"December 14-én 50 milliárd forint keretösszegű, nyilvános kibocsátású kötvényprogramot indít a Raiffeisen Bank" - mondta Liener Gábor, a Raiffeisen Bank Rt. treasury-jének vezetője hétfőn.

Az 50 milliárd forint keretösszegű program első részkibocsátására, aukció keretében hétfőn kerül sor. A kibocsátást 10 milliárd forintra tervezték, de 15 milliárd forintig túljegyzést is elfogadnak. A kötvény kuponja 3 havi BUBOR felett 20 bázispont - 2005. december 14 és 2006. március 14-e között évi 6,64 százalék -, kamatot évente négyszer fizetnek.

A piac kedvezőbben ítéli meg a nyilvánosan kibocsátott kötvényeket - mondta Liener Gábor -, ezért került sor nyílt és nem zártkörű kibocsátásra, de a bank elsősorban intézményi befektetők jegyzésére számít.

A Raiffeisen Bank 50 milliárdos kötvényprogramja egy korábbi kibocsátást vált fel, amelynek az első kötvénysorozat keretében kibocsátott papírjai 2005. december 13-án járnak le. Az új kibocsátást ehhez a lejárathoz illesztették.

A következő részkibocsátást összegéről és idejéről még nincs döntés, sőt, még arról sem, hogy a következő pakettet változó kamatozással dobják-e piacra - mondta a Raiffeisen treasury-vezetője.