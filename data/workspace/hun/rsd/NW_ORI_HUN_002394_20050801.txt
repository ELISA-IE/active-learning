Csak az iparnak drágult a gáz

Csak az ipari fogyasztók fizetnek többet hétfőtől a gázért. A kormányzat a lakosság gázszámláját a Moltól befolyó bányajáradékból pótolja ki, így a lakossági fogyasztók számára nem lesz érezhető az áremelés.

Csak az ipari fogyasztók gázszámlája emelkedik augusztustól. Az ipari fogyasztóknak átlagosan hét százalékkal kell majd többet fizetniük a gázszolgáltatásért. Gyurcsány Ferenc miniszterelnök korábbi bejelentése alapján a lakosságra eső megemelkedett árat a kormány vállalta magára. 

A kormányzat a Moltól a hazai gázkitermelésért beszedett 70 milliárd forintnyi bányajáradékból fedezi a lakossági gázszámla kipótlását. Az állami támogatás így a lakossági gázra 17,7 forintra növekedett az eddigi 13,5 forintról, köbméterenként.

Szaniszló Mihály, az Ipari Energiafogyasztók Fórumának elnöke a Népszabadságnak nyilatkozva elmondta: sérelmesnek tartja, hogy a legnagyobb fogyasztókat sújtja a legmagasabb, tízszázalékos áremelés, noha őket a legolcsóbb kiszolgálni. Ugyanakkor a legtöbb cég számára az emelés mértéke nagyjából átlagosnak mondható.

Hegedűs Miklós, a GKI Energiakutató kft. igazgatója jövőre ötszázalékos hatósági gázáremelésre számít. A magyarországi gázárakat nem érinti a legfőbb importőr, az orosz Gazprom 30 százalékos áremelési "fenyegetése", ugyanis a Mol jelenleg is piaci áron szerzi be a gázt az orosz társaságtól.

A kormányzat 2003 októberétől kezdte el a gázárak progresszív támogatását. A támogatáshoz három csoportot hoztak létre: az 1500 köbméterig fogyasztók - a lakosság mintegy 55 százaléka - kapják a legnagyobb támogatást. Csökkentett mértékben támogatják az 1500 és 3000 köbméter között fogyasztókat. A 3000 köbméter fölött fogyasztók semmilyen támogatásban nem részesülnek. A kormányzat évente kétszer élhet a hatósági gázáremelés eszközével.

2005 januárjában a kormány a progresszív támogatási rendszer szerint a többségnek 4,5, a nagyobb lakossági fogyasztóknak 6, míg a legnagyobb, 3000 köbméter felett fogyasztóknak 8 százalékkal emelte meg a gázárakat. Az ipari fogyasztóknak 11,5 százalékkal kellett többet fizetniük a gáz köbméteréért.

2004-ben csak januárban volt áremelés, akkor 12,6 százalékkal emelkedett a gáz ára. Júniusban azonban a kormány a Magyar Energia Hivatal javaslatára nem nyúlt a gázárakhoz, ugyanis a világpiacon bekövetkezett áremelkedés nem jelentkezett azon a nyáron Magyarországon, ezért szükségtelen lett volna megemelni a gázárakat.