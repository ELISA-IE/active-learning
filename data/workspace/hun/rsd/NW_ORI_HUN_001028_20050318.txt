Saját részvényeket vásárol az OTP

Az OTP Bank Rt. március 17-étől sajátrészvény-vásárlásokat tervez a Budapesti Értéktőzsdén keresztül, a tavalyi éves rendes közgyűlésen kapott felhatalmazásnak megfelelően. A visszavásárlási program április 29-ig tart.

A közgyűlés felhatalmazta a bank igazgatóságát, hogy az opciós és bónusz részvényvásárlási program fedezetének biztosítása, illetve a részvényárfolyam ingadozása esetén a gyors beavatkozás lehetőségének megteremtése céljából legfeljebb 28 millió darab, vagyis az alaptőke 10 százalékának megfelelő mértékű saját törzsrészvényt vásároljon.

Az egyes részvényvásárlások során alkalmazott vételár legalább a részvény névértéke, és legfeljebb a tőzsdei ügyletet megelőző napon a Budapesti Értéktőzsdén rögzített legmagasabb ár 150 százaléka lehet. 

Március 17-én 66 664 darab OTP törzsrészvényt vásárolt az OTP Bank 6 443 forint/darab átlagáron a Budapesti Értéktőzsdén. Így a bank saját tulajdonában lévő OTP-törzsrészvények állománya 10 055 678 darabra nőtt - közölte a bank a tőzsde honlapján.