Kongresszusi központ lehet a gázgyárban

A kulturális miniszter szerint egy új, ötezer személyes kongresszusi központot lehetne létrehozni az óbudai gázgyár területén. A fővárosban ugyanis a Budapest Kongresszusi Központ óta nem épült nagy befogadóképességű tanácskozási helyszín.

A főváros új, ötezer személyes kongresszusi központját az óbudai gázgyár területén lehetne létrehozni Bozóki András. A kulturális miniszter szerint ugyanis hiányzik a fővárosból egy ekkora befogadóképességű rendezvényterem. A miniszter fel is vetette az ötletet Demszky Gábor főpolgármesternek. Nyáry Krisztián, a Főpolgármesteri Hivatal kommunikációs igazgatója szerint a városháza egyetért a javaslattal és megvizsgálják a helyszínt. 

A konferenciaturizmus szempontjából Budapest a világ kilencedik legnépszerűbb helyszíne. A fővárosban ugyanakkor az 1650 személyes Budapest Kongresszusi Központ megépítése óta nem készült nagy befogadóképességű tanácskozási helyszín, pedig volna rá igény. Több tízezres összejöveteleket jelenleg csak három helyen - a Budapest Sportarénában, a Puskás Ferenc stadionban és a SYMA rendezvénycsarnokban - lehet rendezni.