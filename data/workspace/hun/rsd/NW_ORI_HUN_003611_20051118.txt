A magyar oltóanyag módszerét akarják az oroszok

Csak a jövő év eleji törzskönyvezés után lehet megbecsülni, hogy mekkora hasznot hozhat az országnak a madárinfluenza ellen kifejlesztett magyar vakcina. Az oltóanyag, illetve az előállítási technika iránt jelenleg több ország érdeklődik, köztük India és Oroszország is. A vakcinából egyelőre 25-30 ezer ampullát gyártottak le.

Egyelőre nem lehet megbecsülni, hogy mekkora hasznot hozhat az országnak a madárinfluenza elleni magyar oltóanyag - közölték az [origo]-val az Egészségügyi Minisztériumban. A tárca tájékoztatása szerint csak a vakcina törzskönyvezése után lehet becslésekbe bocsátkozni, erre viszont jövő elejénél korábban nem kerülhet sor. A minisztérium cáfolta azokat a korábbi híreket, amelyek szerint az egészségügyi miniszter százmilliárd forintos bevételről beszélt.

Batiz András kormányszóvivő pénteken elmondta: Magyarországot eddig sok ország kereste meg azzal, hogy vagy az oltóanyagot, vagy a technológiát megvásárolja. Az előbbi kategóriába elsősorban arab országok tartoznak. A kormányszóvivő szerint India, Indonézia, a Fülöp-szigetek és Oroszország viszont inkább a technológiát vásárolná meg. A konkrét tárgyalások megkezdéséhez azonban szükség van a forgalomba hozatali engedélyre, amelynek a megszerzése legkorábban márciusra várható.

Az [origo] úgy tudja, hogy a vakcinából 25-30 ezer ampulla készült el. Ezt azonban nem értékesítés céljából állították elő, hanem a további fejlesztésekhez. Rácz Jenő egészségügyi miniszter október 21-én jelentette be, hogy hatásos a madárinfluenza ellen kifejlesztett magyar vakcina. Ez azonban csak a madárról emberre terjedő vírus ellen véd, az emberről emberre terjedő variáns ellen nem. Ez utóbbi variáns ugyanis egyelőre nem létezik. 