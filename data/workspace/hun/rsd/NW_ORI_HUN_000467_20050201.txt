Éjszaka jó sétálni a kutyaszaros Pesten

A budapestiek rendre vágynak - derül ki abból a kutatásból, melyet a fővárosi önkormányzat megbízásából készítettek. A kutatók arra keresték a választ, hogy a budapestiek mit gondolnak városuk köztereiről. Leginkább a zajszint, a köztisztaság hiánya és a parkolási helyzet zavarja az itt élőket. A többség szerint az utcák szűkek, sötétek és tele vannak szeméttel, legszembetűnőbb ismertetőjelük pedig a kutyapiszok. Ennek ellenére mindenki szeret éjszaka sétálni a városban.

A budapesti közterületeket a polgárok pihenésre alig használják, többek között azért, mert a parkok és a terek gazdátlannak tűnnek. A fővárosiak rendre, szabályozottságra vágynak - derül ki abból a kutatásból, melyet a fővárosi önkormányzat egy kht.-je megbízásából készítettek. "A köztér mindenkié, de nem az enyém, pedig az enyémnek is kellene lennie" - olvasható egy budapesti polgár véleménye a Studio Metropolitana Urbanisztikai Kutató Központ Kht. közvélemény-kutatásában. A kutatók arra keresték a választ, hogy a budapestiek mit gondolnak városuk köztereiről, hogyan használják vagy éppen miért nem használják azokat.

Arra a kérdésre, hogy milyen budapesten élni a többség azt válaszolta, hogy "jó is, meg rossz is". Harminchat százalékuk szerint inkább jó, míg hét százalék úgy gondolja, hogy rossz. Az ezer budapesti és kétszáz városkörnyéki lakó véleményére épülő felmérésből az is kiderül, hogy a polgárok a város kulturális, illetve sportlehetőségeivel a legelégedettebbek. A budapestiek háromötöde úgy véli, hogy a teraszok, szabadtéri vendéglátóhelyek kellemesebbé, lakhatóbbá teszik a várost. 

Zaj, kosz, kátyúk és kutyapiszok

A kutatásból megállapítható, hogy Budapest köztereinek használatát ma jellemzően a kényszer szüli: a lakosság nem érzi, hogy erre lenne bármilyen hatása. A megkérdezettek többsége szerint Budapest közterei gazdára várnak. A fővárosban leginkább a zajszint, a köztisztaság hiánya és a parkolási helyzet zavarja az itt élőket. Sokan panaszkodtak a dugókra is. A kerékpárutakat kevesen használják mindennapi közlekedésre, mert úgy látják, hogy hiányos a kiépítettségük és rossz az állapotuk.    A főutak állapotát szintén rossznak tartják, az utakon sok a kátyú, a főutak mellett vezető járdák pedig repedezettek, koszosak. A többség szerint az utcák is mocskosak és tele vannak szeméttel; szűkek és többnyire sötétek, ezért nem biztonságosak, a parkoló autók pedig kisajátítják a gyalogos területeket. A pesti utcák legszembetűnőbb ismertetőjele az itt élők szerint a kutyapiszok. Abban ugyanakkor mindenki egyetértett, hogy a városban éjszaka a legjobb sétálni.    Több fa, virág, szemetes, nyilvános WC kellene

A fővárosiak a tömegközlekedési eszközök között a metrót részesítik előnyben, míg a felszíni járműtípusok közül a villamost. A nyilatkozók a trolikról fogalmazták meg a legrosszabb véleményt: lassúnak és nagyon rossz állapotúnak tartják őket. A közbiztonság és bizonyos mértékig a köztisztaság problémáit a budapestiek jórészt szankcionálással, kitiltással oldanák meg. A megkérdezettek a közterületek egy részével kapcsolatos feladatokat, főként a köztisztaság biztosítását magánszereplőkre, társasházakra, üzletekre hárítanák át.

A kutatás végzői javaslatokat is megfogalmaztak. Eszerint szigorúbban kellene büntetni mind a kutyájuk után nem takarító gazdákat, mind pedig a társasházak, üzletek előtt elhanyagolt területek tulajdonosait, bérlőit. Több fa, virág, szemetes, nyilvános WC, bicikliút, pad, utcaseprő és rendőr jelenléte lenne kívánatos a városban. A pestiek egyedül a díszburkolatot nem tartják égetően fontosnak. 