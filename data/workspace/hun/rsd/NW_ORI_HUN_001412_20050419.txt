Újra fekete a füst a Vatikán felett

Kedden délben is fekete füst szállt fel a Sixtus-kápolna kéményéből. Ezek szerint a pápaválasztó konklávé délelőtti szavazásai sem voltak érvényesek. A bíborosok négy órakor ülnek össze, hogy újabb két szavazást tartsanak az új pápáról. Az újabb jelre este hét körül lehet számítani, de ha ez első délutáni szavazás esetleg sikeres lenne, akkor korábban is felszállhat a fehér füst.

Eredménytelen volt a bíborosi konklávé kedd délelőtti két szavazása az új pápáról: délben újra csak fekete füst gomolygott a Sixtus-kápolnára felszerelt kéményből. A 115 pápaválasztó bíboros legközelebb délután négykor ül össze, hogy folytassa a szavazást. 

Újabb füstjelre este hét körül lehet számítani, hacsak nem születik döntés az első délutáni szavazáson. A fehér füstjelet ugyanis azonnal megadják, ha egy szavazás eredményes. Amúgy csak minden második szavazás után gomolyog füst a kéményből. A füstöt a szavazások után összefűzött szavazócédulák elégetésével keltik, a hozzájuk adott anyagok függvényében lesz fekete vagy - ha sikeres a szavazás - fehér. 

A szavazás titkosságát komoly intézkedésekkel igyekeznek biztosítani a vatikáni tisztviselők. Az egyházi állam több részét teljesen lezárták a kívülállók elől, és a bíborosok hagyományos esküjén kívül a velük kapcsolatba kerülő személyzetet is megeskették, hogy nem fecsegnek ki semmit, amit esetleg látnak vagy hallanak. A pápaválasztók nem használhatnak mobiltelefonokat, nem olvashatnak újságokat, nem nézhetnek televíziót, a Sixtus-kápolnát biztonságtechnikai szakértők ellenőrizték, hogy nem rejtettek-e el oda lehallgatóberendezéseket.

A vatikáni bíborosi testület semmit nem árult el a leendő pápával kapcsolatban, csupán szakértők feltételezései, és találgatások vannak arról, hogy kik az esélyesek a pápaságra vagy hogy milyen feltételeknek kell megfelelnie az új pápának. Amiben a legtöbben egyetértenek, hogy rövidebb időre választanak pápát, tehát egy idősebb bíboros lehet a győztes. Egyesek szerint fontos lesz, hogy a médiában is jól mutató személyiség legyen, és hogy sok nyelven beszéljen az új pápa.

Ratzinger és ellenzéke

A keddi olasz lapok értékelése szerint a kardinálisok két táborra oszlanak, Joseph Ratzinger német bíboros támogatóira és egyelőre megosztott ellenzékére. A La Repubblica című olasz lap szerint a Ratzinger-hívek közel félszáz voksot hozhattak, míg az ellentábor csaknem 40 szavazata feltehetően megoszlott a különböző reformpárti jelöltek között. A római lap Ratzinger támogatói között említi Erdő Pétert is.

A La Repubblica szerint döntő lehet, hogy milyen háttéregyezségre jut az 58 európai bíboros, illetve a legnagyobb létszámú, húszfős olasz lobbi, amely adott esetben, ha megállapodna egy közös jelöltről, akár a mérleg nyelve is lehetne. A  hétfői kudarc mindenesetre jelzi, hogy a konzervatívnak tartott Ratzingernek távolról sincs meg a szükséges támogatottsága, vagyis csakis kompromisszumos megoldás képzelhető el az erőviszonyok felmérése, az első szavazási forduló után. "Az Úr rottweilereként" is emlegetett Ratzinger számára a keddi nap lehet a döntő, ekkor derül ki, mennyire győzhetők meg az ellentábor tagjai, vagy új nevek kerülhetnek szóba - írta a római napilap, amely szerint olasz bíborost vagy egy latin-amerikai jelöltet is Szent Péter trónjára hozhatnak a jelenlegi erőviszonyok.

Az esélyesek között van két olasz bíboros, a milánói érsek, Dionigi Tettamanzi és Giovanni Battista Re, a Püspöki Kongregáció vezetője. Európai esélyes még a német Joseph Ratzinger, aki már II. János Pál megválasztása előtt is bíboros volt, illetve egyesek szerint Christoph Schonborn bécsi érsek, valamint a belga Godfried Danneels sem kizárt, hogy pápa lehet. 

A latin-amerikai régió egyik nagy esélyese a hondurasi Oscar Rodríguez Maradiaga, de szóba jöhet még Norberto Rivera Carrera, Mexikóváros vagy Claudio Hummes, a brazíliai Sao Paulo érseke. A legesélyesebb fekete jelölt a nigériai Francis Arinze. Ázsiából egyetlen lehetséges jelölt jött szóba, Ivan Dias, az indiai Bombay érseke. 

A Los Angeles Times szerint a pápaválasztók körében feltehetően megpróbálja érvényesíteni befolyását az elitizmusa és nagy ambíciói miatt az egyházon belül is sokat vitatott Opus Dei irányzat. A pápaválasztó bíborosok között - a pápaság történetében először - az Opus Dei két tagja is képviselteti magát, a spanyol Julian Herranz és a perui Juan Luis Cipriani Thorne. Egy vatikáni bennfentes szerint jó esélyük van arra, hogy befolyásolják a többi bíborost. A lap szerint az irányzatnak sok európai bíboros szimpatikus, például Camillo Ruini, de olasz lapok arról írnak, hogy az Opus Dei Joseph Ratzinger érdekében lobbizik.