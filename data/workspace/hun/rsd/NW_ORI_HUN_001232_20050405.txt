Évtizedes rekordot döntöttek a kivégzések

Közel négyezer embert végeztek ki világszerte 2004-ben, a kivégzések száma növekedett az elmúlt évekhez képest. A tavalyi kivégzések jelentős része néhány országban történt. Kínában legalább 3400 embert ítéltek halálra, de a valós szám tízezer körüli is lehet - áll az Amnesty International jelentésében.

Majdnem négyezer embert végeztek ki világszerte 2004-ben - a legtöbbet az elmúlt közel egy évtized éves adatait tekintve. A legtöbb kivégzést Kínában hajtották végre, többet, mint az összes többi országban együttvéve. Kínában legalább 3400 embert végeztek ki, de a valós szám tízezer körüli lehet - áll az Amnesty International jogvédő szervezet jelentésében. Kína ígéretet tett arra, hogy a jövőben szűkíteni fogják azoknak a körét, akiket ki lehet végezni. 

A 2004-es kivégzések jelentős része néhány országban történt. Kína után Irán következik, ahol legalább 159 embert végeztek ki. Vietnamban 64 embert, míg az Amerikai Egyesült Államokban - a 2003-as 65-tel szemben - 59 embert végeztek ki. "A ma nyilvánosságra hozott számok sajnos csak a jéghegy csúcsát mutatják. Sok ország ugyanis - figyelmen kívül hagyva az ENSZ előírásait - titokban tartja a kivégzettek számát, ezért a valós képet nagyon nehéz megismerni" - közölte az Amnesty International. A jogvédők szerint további aggodalomra ad okot, hogy a kivégzettek többségét nem tisztességes eljárásban ítélték el, sokakat megkínoztak azért, hogy magukra terhelő vallomást tegyenek. 

A kivégzések ellenére a halálbüntetés eltörlésének ügye is előbbre jutott az elmúlt évben. 2004-ben öt ország - Bhutan, Görögország, Szamoa, Szenegál és Törökország - törölte el a halálbüntetést. Több ország - a halálbüntetés fenntartása mellett - moratóriumot vezetett be a kivégzésekre. Tádzsikisztánban júliusban hatályba lépett a halálbüntetés alkalmazásának felfüggesztéséről szóló törvény, míg Kirgizisztánban Aszkar Akajev elnök bejelentette, hogy az 1998 óta érvényben lévő moratóriumot további egy évvel meghosszabbítják. Moratórium van életben több más országban is, például Malawiban és Dél-Koreában.

Az Amnesty International kiemelte az Amerikai Egyesült Államok Legfelsőbb Bíróságának döntését, amelyben alkotmányellenesnek nyilvánította a halálbüntetést fiatalkorúak - az elkövetéskor tizennyolc évnél fiatalabbak - esetében. A döntést követően most már valamennyi ország formálisan elutasítja a halálbüntetés alkalmazását fiatalkorúakkal szemben. A gyakorlat azonban azt mutatja, hogy egyes országokban - a formális tiltás ellenére - továbbra is végeznek ki gyermekeket. Irán legalább három gyereket végzett ki 2004-ben, megszegve így több általa ratifikált egyezményben vállalt kötelezettségét. Kína annak ellenére kivégzett egy fiatal férfit, hogy felmerült, hogy a bűncselekmény elkövetésekor fiatalkorú lehetett. A kivégzést szülei és ügyvédei fellebbezése ellenére végrehajtották.