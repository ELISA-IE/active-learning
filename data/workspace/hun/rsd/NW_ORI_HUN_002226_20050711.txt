Láthatatlanul repült át Paks felett Vári Gyula

Észrevétlenül repült el a déli határtól egészen Budapestig Vári Gyula volt vadászrepülő azon a próbarepülésen, amelyen a magyar légtér déli nyitottságát tesztelték - írja a Népszabadság. A kormányfő a hétvégén tárgyalásokat szorgalmazott a Zengőre tervezett radar ügyében. Ha nem épül radar a déli határon, akkor egy húszmilliárdos NATO-támogatás veszhet oda.

Próbarepülést végeztetett a kormány Vári Gyula volt vadászrepülővel, jelenlegi szocialista képviselővel idén tavasszal, hogy letesztelje az ország légterének védelmét déli irányból. A repülős a földtől pár száz méteres magasságban repülve körberepülte a Zengőt és a Duna mentén Budapestig jutott anélkül, hogy a légtérellenőrzés észre vette volna - írja a Népszabadság.

A próbarepülést idézve Gyurcsány Ferenc kormányfő a hét végén tárgyalásokat kezdeményezett egy radarállomás létesítését célzó projektről. Gyurcsány szerint a magyar határ déli irányból rendkívüli módon nyitott, amint ezt a próbarepülés is bizonyította. A kormányfő ugyanakkor közölte, hogy nincs szándékukban a Zengőre építeni a radart.

A lap szerint Gyurcsány bejelentése alátámasztja azt, hogy a választásokhoz közeledve csökken az esélye, hogy döntés szülessen az eredetileg a Zengőre tervezett radar ügyében. Ha nem lesz döntés ebben a ciklusban, akkor elvész az a több mint húszmilliárd forint, amit a NATO a Balkán felé irányuló légtér-ellenőrzési rendszerre adott. A támogatást ugyanis ahhoz kötötték, hogy 2006 végéig át kell adni az állomást - írja a Népszabadság.