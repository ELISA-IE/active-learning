Kisebb lett a külkereskedelmi hiány

A folyó fizetési mérleg hiánya 1,7 milliárd euró lett a második negyedévben, ami nem sokkal tér el az elemzők várakozásától. A külkereskedelmi hiány viszont jobb lett az előzetes becslésnél.

A folyó fizetési mérleg hiánya 1,701 milliárd euró volt az idén a második negyedévben, az első félévi deficit 3,246 milliárd eurót tett ki - közölte a jegybank az előzetes adatok alapján pénteken. A különböző lapok által készített elemzői konszenzusok 1,69 és 1,72 milliárd euró körül mozogtak.

Jobb lett viszont a külkereskedelmi termékforgalom első hét havi hiánya a korábban közölt becslésnél. Az előzetes számok alapján közölt 1,495 milliárd eurós deficit ugyani alacsonyabb a korábbi 1,51 milliárd eurós jóslatnál. Egy évvel korábban egyébként 2,602 milliárd euró volt a hiány - közölte a Központi Statisztikai Hivatal (KSH) pénteken. 

Az idén az első hét hónapban az export 27,314 milliárd euró volt, 9,3 százalékkal több, mint tavaly ilyenkor, az import 28,807 milliárd eurót tett ki, 4,4 százalékkal emelkedett. 

Az MNB viszont azt jelentette be, hogy felülvizsgálta a 2004 negyedik negyedévi és az idei első negyedévi hiányt. Az új adatok szerint a folyó fizetési mérleg hiánya tavaly a negyedik negyedévben 1,797 milliárd euró volt, így a 2004. évi deficit 7,136 milliárd euró rúgott. A folyó fizetési mérleg hiánya 2,249 milliárd euró volt 2004 második negyedévében, az első félévben pedig 3,573 milliárd eurót tett ki.