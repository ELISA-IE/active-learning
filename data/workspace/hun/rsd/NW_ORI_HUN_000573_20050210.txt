Tilos a szex a kongói békefenntartóknak

Megtiltották a helyiekkel létesített szexuális kapcsolatot a kongói ENSZ-békefenntartóknak. A Kongói Demokratikus Köztársaságban szolgáló ENSZ-erőket 2004 tavaszától folyamatosan vádolják azzal, hogy prostitúcióra kényszerítik a helyieket. Az ENSZ-hez több mint 150 esetről futott be jelentés, a kéksisakosok állítólag tizenhárom éves kislányokat erőszakoltak meg. Annan a rendelet betartására erősítést kért katonai rendőrökből, és ígéretet tett arra, hogy minden esetet kivizsgálnak.

Megtiltották a helyi lakosokkal létesített szexuális kapcsolatot a Kongói Demokratikus Köztársaságban (KDK) szolgáló ENSZ-békefenntartóknak. Kofi Annan ENSZ-főtitkár levélben közölte a parancsot az országban állomásozó ENSZ-erők parancsnokságával. Az utóbbi egy évben a KDK-ban szolgáló ENSZ-katonákat igen sokszor vádolták meg nemi erőszakkal, illetve azzal, hogy prostitúcióra kényszerítik a helyieket.

Kofi Annan levelében "személyes felháborodásának" adott hangot: "Csak ismételni tudom korábbi álláspontomat - amelyet a (Biztonsági) Tanács tagjai is osztanak: nem tolerálhatjuk, hogy az ENSZ-békefenntartók áldozatai legyenek a legsebezhetőbbek" - írta levelében Annan.

Először 2004 elején vádolták meg a kongói ENSZ -misszió katonáit, hogy prostitúcióra kényszerítik a helyieket: csak akkor adtak a nőknek, lányoknak ételt, ha szexuális kapcsolatot létesítettek velük. Azóta körülbelül 150 esetre derült fény: köztük csoportos nemi erőszak, illetve kiskorúak megrontása is szerepel - tudósít a BBC News.

Annan vizsgálatot ígért az ügyben. A KDK-ban szolgáló mintegy 12 000 fős ENSZ-misszióból eddig a marokkói, a nepáli, a pakisztáni, a dél-afrikai, a tunéziai, az uruguayi kontingens tagjai, valamint francia civil alkalmazottak kerültek gyanúba. Kofi Annan franciául jól beszélő szakembereket kért a Kongói Demokratikus Köztársaságba, hogy vizsgálják ki az ügyeket.

Annan ugyanakkor újabb száz katonai rendőr kongói bevetésével tartaná féken a katonákat. A mostani intézkedéscsomag értelmében ugyanis kijárási tilalmat rendelnek el a bázisokon, és a misszió minden tagja különleges kiképzésen vesz majd részt, hogy elejét vegyék a további erőszakoskodásnak, illetve a helyiek szexuális kizsákmányolásának. Ugyanakkor több pihenési és kikapcsolódási lehetőséget biztosítanak majd a katonáknak, hogy "enyhítsék a harctéri szolgálat okozta fokozott stresszt".