Gyurcsány személyesen kezeli az országos listát

Bár korábban az MSZP elnökségének komoly befolyása volt az országos lista összeállítására, most az [origo] információi szerint Gyurcsány Ferenc miniszterelnök személyes ügyként kezeli a névsort, amelybe csak Hiller István pártelnöknek van még beleszólása. Kiszivárgott hírek szerint a párttisztség nem jelent automatikus bejutást, de a közvélemény előtt jól ismert politikusoknak egyelőre nem kell félniük a kieséstől. A végleges névsor januárban áll össze

Senkinek nincs beleszólása az MSZP országos listájának összeállításába, csak a miniszterelnöknek és a pártelnöknek - mondták az [origo]-nak szocialista politikusok. Éppen ezért nincs könnyű dolguk azoknak, akik küzdenek a befutó helyekért. Korábban, például a 2002-es választások előtt ugyanis gyakorlatilag az egész elnökség befolyással volt a listára, könnyebb volt alkukat kötni egy-egy jelölésért. Ráadásul szocialista körökből származó információink szerint Gyurcsány Ferenc egyértelművé tette: a párttisztség nem jelent automatikus befutó helyet. Ezzel együtt az ismertebb politikusokat egyelőre nem fenyegeti a kiesés veszélye.

2002-ben 31-en kerültek be az országos listáról a parlamentbe, ennél többen valószínűleg 2006-ban sem fognak. Az első helyet minden bizonnyal Gyurcsány kapja. Az első tízben szerepel várhatóan Hiller István, Szekeres Imre elnökhelyettes, Simon Gábor választmányi elnök, Szili Katalin házelnök (az utóbbi időben a kormányfő több gesztust is tett neki, hogy a korábbi igen hűvös viszonyt rendezzék), Lendvai Ildikó frakcióvezető, Kiss Péter kancelláriaminiszter, a párt két alelnöke, Juhász Ferenc és Újhelyi István, és Molnár Gyula budapesti pártelnök. Nekik azonban egyéniben, illetve megyei listáról jó esélyük van bekerülni, tehát gyakorlatilag nem foglalnak helyet.

Az országos lista ugyanis nem csak azért fontos, mert itt szerepelnek a pártok számára legfontontosabb politikusok, hanem mert aki sem egyéniben, sem megyei listán nem esélyes a parlamentbe jutásra, annak ez az utolsó lehetősége a mandátumszerzésre. Ebbe a körbe tartozhat például Mesterházy Attila és Vadai Ágnes elnökségi tag, Baráth Etele uniós ügyekért felelős tárca nélküli miniszter vagy Simon Gábor, a párt etikai bizottságának elnöke. Ők ugyanis nehezen nyerhető egyéni körzetet kaptak, és a területi listán sincs befutó helyük.

Nem indul egyéni körzetben, de a párt számára fontos, hogy a törvényhozásba jusson Katona Béla és Wiener György frakcióvezető-helyettes, Vastagh Pál, az alkotmányügyi bizottság elnöke, Puch László pártpénztárnok, Gál J. Zoltán, a Miniszterelnöki Hivatal államtitkára, Mandur László elnökségi tag. Az emblematikus politikusoknak szintén az országos listán biztosítanák a bejutást: ilyen például Horn Gyula volt miniszterelnök. Szintén az országos listán kap helyet Mécs Imre SZDSZ-es képviselő, akinek azért romlott meg a viszonya saját pártjával, mert a liberálisok álláspontjával szemben támogatta a szocialista jelölt Szili Katalint az államfőválasztáson.

Úgy tudjuk, szó van arról, hogy Szilvássy György, a miniszterelnök kabinetfőnöke is befutó helyet kap az országos listán, Medgyessy Péter volt kormányfő viszont nem, miután ő jövőre visszavonul.  2002-ben két közismert, de a politikában járatlan "civilt", Doszpot Péter nyomozót és Vári Gyula pilótát is szerepeltetett az országos listán az MSZP, de információink szerint 2006-ban nem terveznek hasonló jelöltet indítani - akkor sem jött be ugyanis. (Vári Gyulát Bács-Kiskun megye az országos listára ajánlotta, de ő már profi politikusnak számít.)

"Nagy kiesőkről" még nem tudni, csak önkéntes visszavonulókról. Medgyessy Péteren kívül ilyen a már említett Doszpot Péter és Csabai Lászlóné, Nyíregyháza polgármestere.

Információnk szerint azok a miniszterek, akik pártonkívüliként kerültek a kormányba, a mostani álláspont szerint nem kapnak befutó helyet az országos listán, bár úgy tudjuk, ez csak Göncz Kinga családügyi és Rácz Jenő egészségügyi miniszter esetében merült föl. Gráf József agrárminiszter értesüléseink szerint visszavonulását tervezi, ezért képviselőséget nem akart vállalni. Lamperth Mónika belügy-, Csizmár Gábor munkaügyi, Veres János pénzügy-, Kolber István fejlesztésért felelős tárca nélküli miniszter pedig jó eséllyel indul egyéniben.

Az országos listán kapnak helyet az MSZP választási szövetségeseinek képviselői is. Úgy tudjuk, több civil, szakmai és szakszervezettel is tárgyalnak a szocialisták, de a döntéseket hozó országos választási bizottságban még nem volt napirenden a kérdés. A pártvezetés egyik tagja az [origo]-nak azt mondta, hogy több roma szervezet is bejelentkezett az MSZP-hez, de nehéz megtalálni azt a hiteles személyiséget, aki a lehető legtöbb romát képes megszólítani. 

Nagy Szilvia