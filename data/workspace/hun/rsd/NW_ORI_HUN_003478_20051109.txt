Terven felüli profit a Zwacknál

Árbevételének kis mértékű csökkenéséről, nyereségének viszont jelentős növekedéséről számolt be a Budapesti Értéktőzsde honlapján szerdán közölt gyorsjelentésében a Zwack Rt.

A márkás italok gyártásával és forgalmazásával foglalkozó társaság üzleti éve április elejétől március végéig tart, így a cégcsoport most április elejétől szeptember végéig tartó gazdálkodásáról számolt be. A Nemzetközi Pénzügyi Jelentési Szabványok szerint készült jelentésben e hat hónap adatait vethetőek össze az előző év hasonló időszakában elértekkel.

 

A vizsgált hat hónap során a Zwack-csoport bruttó árbevétele 12 milliárd 198 millió forint volt, amely 4,52 százalékkal alacsonyabb az előző év hasonló időszakában elértnél. A csoport nettó értékesítése 8 milliárd 326 millió forintot tett ki, amely 257 millió forinttal, 2,99 százalékkal marad el a bázisidőszakaitól a kivitel értéke viszont 493 millió forinttal 7,98 százalékkal nagyobb volt, mint a tavaly első félév exportteljesítménye.

 

A társaság adózás előtti eredménye áprilistól szeptemberig 1 milliárd 988 millió forint volt, amely 42,37 százalékkal magasabb az előző év hasonló időszakában produkáltnál. Ebből 452 millió forint az Ipar utcai gyár és irodaépület értékesítéséből származik, így a normál működési eredmény 1 milliárd 536 millió forint, amely így is 10,03 százalékkal jobb az egy évvel korábbinál és 8,75 százalékkal lépi túl a tervezettet.

 

Hasonlóan alakult a cégcsoport üzemi eredménye is. A tárgyidőszakban 1 milliárd 945 millió forint volt, amely 617 millió forinttal, 46,48 százalékkal több a bázis időszaki adatnál. A vállalkozás pénzügyi eredménye viszont 26 millió forinttal, 37,74 százalékkal alacsonyabb lett mint egy évvel korábban.

 

A költségek között jelentősen, 177 millió forinttal, 17,96 százalékkalnőttek a személyi jellegű kiadások az előző évihez képest. Ebből 115 millió forint a vezetői bonusz időarányos része volt, további 48 millió forint növekedést a létszámleépítésekhez kapcsolódó végkielégítések összege okozta és csak a maradék 14 millió forint volt a tényleges bérfejlesztés a cégcsoportnál.

 

A társaság eredményeit érdemben befolyásolta még az Ipar utcai ingatlan eladásából származó 452 millió forint bevétel, valamint a beruházásokra a félév során fordított 913 millió forint, melynek zömét, 617 millió forintot az új, Dunaharasztiban létesített üzemre fordítottak.

 

Giczi József 