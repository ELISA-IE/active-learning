Budapestre jöhet a Morgan Stanley

A világ vezető pénzügyi tanácsadó cége, a Morgan Stanley pénzügyi matematikai kutatóközpont létrehozását tervezi Kelet-Közép-Európában, amelynek egyik lehetséges helyszíne Budapest.

A cég novemberben dönt a központ létrehozásáról, amely a tervek szerint 20-25 kutatót alkalmaz majd - tudta meg a Napi Gazdaság Győri Ervintől. A Rényi Alfréd Kutatóintézet igazgatóhelyettese szerint a magyar matematika hagyományainak köszönhetően Budapest esélyes jelölt.

A kutatóközpont legkorábban jövő márciusban kezdheti meg működését. Nem tudni, mennyi pénzre számíthatnak a dolgozók, de Győri szerint a magyar fizetéseknél lényegesen többre.

Magyarországon ma egy nagydoktori címmel és tudományos beosztással rendelkező munkatárs 400 ezer forint körüli összeget kap havonta, a fiatalabbak ennek a felét. Egy londoni elemző fizetése ezzel szemben az évi 30-100 ezer fontot is elérheti.