Milliárdosként is dolgozna a magyarok nagyobbik része

A jelenleg dolgozó magyarok mintegy 60 százaléka akkor is folytatná a munkát, ha nagyon sok pénzhez jutna - derült ki a Marketing Centrum felméréséből. Leginkább a diplomások elégedettek a kenyérkereső tevékenységükkel.

Az aktív népesség mintegy négytizede azonnal abbahagyná a munkát, ha nyerne a lottón vagy örökölne valahonnan 1 milliárd forintot, a dolgozók többsége azonban folytatná a pénzkeresést - derült ki a Marketing Centrum felméréséből.

 

A munkával való elégedettség a társadalmi-demográfiai jellemzők közül leginkább az iskolai végzettséggel van kapcsolatban - olvasható a piackutató intézet elemzésében. A diplomásoknak csupán ötöde, az ennél alacsonyabb végzettséggel rendelkezőknek viszont több mint négytizede hagyna ott azonnal csapot-papot, ha nyerne. A munkájukkal leginkább a közalkalmazotti szférában dolgozók elégedettek: mindössze 31 százalékuk vonulna vissza a munkától, míg a magáncégeknél dolgozóknál 43 százalék tenné ugyanezt.

 

Azoknak, akik rendszeresen járnak templomba, mindössze a negyede hagyná abba azonnal a munkát, míg a templomba nem járók körében 42 százalék ez az arány. Az SZDSZ szavazói elégedettebbek munkájukkal, mint más pártok támogatói, illetve a bizonytalanok - áll a felmérésben. A körükben mindössze 15 százalék hagyna fel a pénzkereső tevékenységgel.

 

A Marketing Centrum azt is megkérdezte, hogy a tovább dolgozók maradnának-e a jelenlegi munkahelyükön vagy újat keresnének. A válaszadók fele maradna, másik fele pedig új kihívások után nézne.