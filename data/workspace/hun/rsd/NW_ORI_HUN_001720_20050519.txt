Váratlan járatritkítás a BKV-nál

A főváros jóváhagyása nélkül tizenhét vonalon ritkította a járatokat a BKV - hívta fel a figyelmet a változásra egy civilszervezet. A városházán vizsgálatot rendeltek el az ügyben - írja a Népszabadság. 

Minden előzetes tájékoztatás és engedély nélkül csökkentette járatait tizenhét vonalon a BKV - hívta fel a figyelmet a Városi és Elővárosi Közlekedési Egyesület (VEKE). A civilek úgy tudják, a szolgáltató a lépéstől több százmillió forintos megtakarítást remél. A takarékoskodás miatt egyes vonalakon duplájára nőtt bizonyos napszakokban a várakozási idő. A civilszervezet úgy tudja, a május elején végrehajtott módosítás egy szolgáltatáscsökkentési program első üteme, amelynek folytatását a BKV kilátásba helyezte. A civilek állítják, a változtatásra nem volt engedélye a BKV-nak. 

Az új menetrend szerint május eleje óta például vasárnap reggel tíz helyett húsz percet kell várni a 14-es villamosra, de duplájára, 40 percre nőtt ugyanebben az időszakban a követési ideje a Pestszentlőrincen közlekedő 36-os busznak is. A belvárosi 5-ös, 15-ös vagy 105-ös buszok hétköznap reggel és délelőtt is ritkábban közlekednek. Ritkábban közlekednek esténként és hétvégenként a 28-as és 37-es villamosok is - írja a Népszabadság.