Elárvereznék a Jézusra hasonlító osztrigát

Egy svájci férfi olyan osztrigát kapott vacsorára, amelyen tulajdonosa szerint Jézus képmása látható. A kagylót most egy bank páncélszekrényében tartják, hamarosan azonban internetes árverésre bocsáthatják.

Matteo Brandi svájci bártulajdonost két éve különleges szerencse érte: egy vacsora után olyan osztrigát talált, amelynek domborulatai Jézus képmására emlékeztetnek. Legalábbis tulajdonosa ezt állítja. A férfi szerint a különleges kagyló isteni ajándék. "Egyedi darab, a természet műve, sem megsütve, sem megfőzve nincs. Lehet, hogy szerencsét próbálok vele az interneten" - idézi a BBC News egy svájci lapnak adott nyilatkozatát.

A kagylót először a bárban tartotta, most már azonban egy bank páncélszekrényében őrzik. Brandi azért helyezte biztonságba az osztrigát, mert hallott egy internetes árverésről, amelyen 28 ezer dollárt (több mint 5 millió forintot) fizettek egy olyan pirítósért, amely tulajdonosa szerint Szűz Mária arcát ábrázolja.