Továbbra is széles a kamatrés

A piaci kamatszint mintegy 3 százalékos csökkenése ellenére csak 0,2 százalékkal mérséklődött a kamatrés a tavalyi és az idei első félév között a Magyarországon működő bankcsoportoknál - derül ki a Pénzügy Szervezetek Állami Felügyeletének legfrissebb tanulmányából.

Elsősorban a kamatrés szélesen tartásával őrizték meg jövedelmezőségüket a magyarországi bankcsoportok - állapítja meg a Pénzügy Szervezetek Állami Felügyeletének szerdán nyilvánosságra hozott tanulmánya. A tavaly első félévi 5,1 százalékról mindössze 0,2 százalékkal 4,9 százalékra mérséklődött a bankcsoportok által alkalmazott kamatrés, miközben a jegybanki alapkamat és a piaci kamatszint egyaránt mintegy 3 százalékkal csökkent. Ráadásul a kamatrés 0,2 százalékpontos csökkenését a nem kamatból származó eredmény ugyanekkora növekedése pótolta a bankcsoportok számára.

A 13 magyarországi bankcsoportok idei első féléves teljesítményéről szóló tanulmány szerint tovább nőtt a bankcsoportok koncentrációja. Az öt legnagyobb csoport valamennyihez viszonyított összesített mérlegfőösszege ugyanis a december végi 73,1 százalékról 74,2 százalékra nőtt. A 13 magyarországi bankcsoport idei első félévben elért, 169,3 milliárd forint adózott nyeresége 21,7 százalékkal lépte túl a 2004 első félévit. Valamennyi bankcsoport nyereséggel zárta az első félévet, a profit 87,2 százalékát az anyabankok termelték. A bankcsoportok jövedelmezősége tovább nőtt: eszközarányos nyereségük (ROA) a 2004 első félévi 2,4 százalékról 2,5 százalékra, tőkearányos jövedelmezőségük (ROE) az egy évvel korábbi 28,4 százalékról 29,9 százalékra javult.

A bankcsoportok 2005 első félévi fejlődésében az kiemelkedő szerepet játszott az OTP-csoport. A hozzá tartozó leányvállalatok összesített mérlegfőösszege 17,9 százalékos, mintegy 555,6 milliárd forintot kitevő növekményének nagy részét elsősorban az új külföldi vállalkozások mérlegfőösszege tette ki. A bankcsoportok összesített mérlegfőösszege 1165,8 milliárd forintos növekményének jelentős részét ugyancsak az OTP-csoport adta.