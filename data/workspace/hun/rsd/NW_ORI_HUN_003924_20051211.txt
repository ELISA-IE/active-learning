Erős földrengés volt Pápua-Új-Guineában

A Richter-skála szerinti 6,8-es erősségű földrengés rázta meg Pápua-Új-Guineát. Áldozatokról, károkról egyelőre nem érkezett jelentés.

Nagy erejű földrengés rázta meg vasárnap Pápua-Új-Guineát - közölte az amerikai geológiai figyelő intézet. A földmozgás a Richter-skálán 6,8-es erősséget mutatott, és az epicentrumát New Britain tartomány körzetében, 635 kilométerre észak-nyugatra Port Moresbytől, az ország fővárosától, 10 kilométer mélységben mérték be.

Áldozatokról, károkról nem érkezett jelentés. Csütörtökön már volt egy 6,1-es földrengés Pápua-Új-Guinea északi partjain, de annak a természeti csapásnak sem voltak áldozatai. Szeptemberben New Ireland tartományban mértek 7,3-es földrengést. 1998-ban egy tengerrengés okozta szökőár 2000 embert ölt meg, elsöpörve több tucat falut Pápua-Új-Guinea északi partjain.