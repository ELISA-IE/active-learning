Közzétették Juhász fotóit

Hétfőn közzétette a Belügyminisztérium a Juhász Gábor álamtitkárról készült fotókat.

A Belügyminisztérium korábbi ígéretét betartva október 3-án közzétett több száz fényképet, amelyeket a minisztérium, illetve a politikai államtitkár készíttetett. Az [origo] korábbi közlésével szemben továbbra is elérhetőek a fotók, csak nem a címoldalról, hanem az archívumból.

Korábban az [origo] birtokába került szerződéslistából derült ki, hogy a politikai államtitkárnak külön fotósa van, aki havi bruttó 300 ezer forintért készít felvételeket Juhász Gábor magyarországi nyilvános szerepléseiről.

Emellett azonban több, vitatható szerződést is kötött a tárca. Az [origo] megkeresésére a minisztérium korábban közölte, hogy "a 2006. évi költségvetési felkészülése keretében a szerződési állományt 2005. október 15-ig áttekintik, így sor kerül a politikai államtitkár munkáját segítő tanácsadói szerződések teljes körű felülvizsgálatára és szükség szerinti módosítására".