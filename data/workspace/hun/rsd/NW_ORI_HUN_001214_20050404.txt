Meghirdették az idei lakáspályázatokat

A kormány meghirdette az idei panellakás-felújítási, egycsatornás gyűjtőkémény-felújítási, valamint lakbértámogatási pályázatokat - közölte Kolber István regionális fejlesztésért és felzárkóztatásért felelős tárca nélküli miniszter.

Az állami támogatás elnyerésére az önkormányzatok pályázhatnak, áll az [origo]-hoz eljutatott közleményben. A miniszter elmondta: a panelfelújítási programra - amelynek a keretében panellakások és termoforfelújításokra lehet vissza nem térítendő támogatást kérni - az idei költségvetésben 1,9 milliárd forint keret áll rendelkezésre. A kormány döntése értelmében pedig további 6 milliárd forintra lehet kötelezettséget vállalni, tette hozzá.

A Fészekrakó program keretében meghirdetett lakbértámogatásra az állam 3,4 milliárd forintot fordít.

Kolber István elmondta: a panellakás felújítás költségeinek egyharmadát az állam, további egyharmadát az önkormányzat, egyharmadát pedig a tulajdonosok viselik. A miniszter emlékeztetett arra, 2001-ben indult a panellakás felújítási program, melynek keretében 37 ezer lakásra adtak állami támogatást 4,6 milliárd forint értékben. A múlt évben beadott pályázatok igénye meghaladta a rendelkezésre álló keretet, ezért az ezévi keretből 1,6 milliárd forintot a múlt évi nyertes pályázatok megvalósítására ítéltek oda.

A panellakás felújítások támogatása nemcsak műszaki, hanem társadalmi kérdés is, mondta Kolber István. Az Európai Unió lakhatással közvetlenül összefüggő ügyeket nem támogat, a magyar kormány ugyanakkor arra törekszik, hogy a települések rehabilitációjának strukturális alapokból történő támogatása során legyen lehetőség források felhasználására közösségi célokra, például energiatakarékosságra is, tette hozzá a miniszter.