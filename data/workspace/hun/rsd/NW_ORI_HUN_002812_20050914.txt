Meglőtte az őrt a bankrabló

Bukósisakos férfi rabolt ki egy bankot szerdán a III. kerületben. A rablás során több lövés is eldördült, az egyik eltalálta a biztonsági őrt.

Fegyveres férfi rabolt ki egy bankot szerdán Budapesten, a III. kerület Vízimolnár utcában. A férfi bukósisakkal a fején ment be a bankba, ott leteperte a biztonsági őrt, majd felszólította a bankban dolgozókat, hogy adják oda a pénzt. A rablás során több lövés is eldördült, az egyik el is találta a biztonsági őrt, akit kórházba szállítottak. A rendőrség helyszínen tartózkodó munkatársa úgy tudja, hogy más nem sérült meg. A bevétellel távozó rablót kint egy motoros társa várta, együtt elmenekültek a helyszínről.

Egyelőre nem tudni, hogy a biztonsági őr sérülései mennyire súlyosak, és azt sem, hogy mekkora összeget vitt el a rabló. A rendőrség egymillió forint jutalmat ajánlott fel a nyomravezetőnek.