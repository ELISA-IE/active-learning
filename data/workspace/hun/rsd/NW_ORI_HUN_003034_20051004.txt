A világátlagnál jobban nő a magyar bér

Jövőre az új kelet-európai uniós tagállamokban, Kínában és Indiában várható a legnagyobb arányú béremelkedés - derül ki egy felmérésből. Magyarország az EU-tagállamok között az ötödik helyen áll.

A Mercer Human Resource Consulting felmérése szerint Magyarországon 2,6 százalékkal nőnek a reálbérek 2006-ban (a magyar kormány 3-4 százalékkal számol). A világátlag 2,4 százalék, de Indiában, mely a lista élén áll, 7,3 százalékos reálbér-emelkedés várható. A második hely Egyiptomé 7,1 százalékkal - írja a Napi Gazdaság.

A magas fokú szakképzettséggel rendelkező munkaerőből egyelőre hiány van Indiában és Kínában, így versenyképes béreket kell kínálni nekik - hangsúlyozzák a kutatás készítői.

A lista harmadik és negyedik helyén Litvánia és Észtország áll (5,5, illetve 5,0 százalékkal), az ötödiken pedig Bulgária, ahol 4,9 százalékkal emelkednek a bérek.

Miközben az Európai Unió egészében csak két százalékkal múlja felül a béremelkedés az inflációt, az unión belül a leggyorsabb növekedés az új kelet-európai EU-tagoknál figyelhető meg, ugyanis a korábbi javulás ellenére többségükben még mindig igen versenyképesek a munkaerőköltségek. Lengyelország ugyanakkor - Máltával, Nicaraguával és Izraellel - a sereghajtók közé tartozik: ott csak 0,5 százalékkal nő a reálbér. 