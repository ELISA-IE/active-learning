Gőz és robaj a szemétégetőnél

Többen megriadtak csütörtökön, amikor azt tapasztalták, hogy a Rákospalotai szemétégetőből hatalmas gőz és robaj tör elő - írja a Népszabadság. Kiderült, hogy karbantartás folyik, és csak kifúvatják az égetőmű kazánjait. 

Kisebb riadalmat okozott csütörtökön a közeli bevásárlóközpontban, hogy a rákospalotai szemétégető műből hatalmas gőz és robaj tört elő - írja a Népszabadság. Az égetőmű lapnak nyilatkozó főmérnöke, Bánhidy János szerint csak kifúvatás nevű műveletet végezték el az égető kazánjainak korszerűsítése után. A kifúvatás a gőzvezetékek kitisztítását jelenti, ezzel elkerülhető, hogy a turbinák lapátjaira a szennyeződés kerüljön a csövekből. 

Az égetőnél eddig három kazánt fúvattak ki, csütrötökn kezdték meg a negyedik kitisztítását. A művelet tíz napig tart, naponta két háromszor 10-15 percig. Legközelebb tizenöt év múlva kell kifúvatni a csöveket. A szemétégetőt 2003 áprilisában kezdték korszerűsíteni, amellyel az év végére végeznek. 

Az égető a kifúvatás előtt egyeztetett a környezetvédelmi felügyelőséggel és a XV. kerületi önkormányzattal, a környékbelieket szórólapon értesítették - derül ki a Népszabadság írásából. 