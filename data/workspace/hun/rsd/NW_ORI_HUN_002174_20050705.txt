Orbán 122 millió forintra becsülte vagyonát

Beszámolt vagyoni helyzetéről Orbán Viktor, saját számításai szerint feleségével együtt 122 millió forint vagyonnal rendelkezik. Orbán Viktort szerdán hallgatja meg az Orbán-család vagyonosodását vizsgáló bizottság.

Orbán Viktor egy nappal a vizsgálóbizottsági meghallgatása előtt újságírók előtt beszámolt családja vagyoni helyzetéről. Ezt azzal indokolta, hogy az vizsgálóbizottság működése az előrehozott kampány része, és ez szerinte sosem segíti a tisztánlátást. Saját számításai szerint feleségével együtt 122 millió forint vagyonnal rendelkezik (91 millióra becsülték a XII. kerületi ingatlanát, 17-20 millió forintért építteti a felcsúti vályogházát, 10 millióért vette az 52 hektárnyi felcsúti földeket és 2 millióért a 8 hektáros sárazsadányi szőlőt), amelyet összesen 25 millió forintnyi hitel terhel. "Ha ebből kivonjuk a néhány évvel ezelőtt eladott Haris közi lakást árát, amelyért 63 milliót kaptunk, akkor látható, hogy 36 millió forint megtakarításunk volt feleségemmel közösen 1986 óta, vagyis évente 1,9 millió forint" - mondta Orbán Viktor.

Orbán Viktort szerdán hallgatja meg az Orbán család vagyonosodását vizsgáló bizottság, ahol a képviselők vagyonáról, tokaji birtokáról és a Tokajhegyalja Kft.-ről fogják faggatni. A vizsgálóbizottság létrehozását egy hetilap cikksorozata miatt kezdeményezték a szocialisták, a fideszes tagok azonban az első ülésen kivonultak a teremből, mondván, nem vesznek részt a testület munkájában. Ezt azzal indokolták, hogy Orbán egy nekik írt levélben arról számolt be, hogy ő és családja nem gyarapodott állami forrásokból miniszterelnöksége idején, és ezért szerintük okafogyottá vált a bizottság munkája.

Az Élet és Irodalom még márciusban írt arról, hogy Orbán Viktor kormányfőként üzleti tanácsokat adott állami területek megszerzésére egy felesége résztulajdonában levő tokaji cég taggyűlésein. A lap állítólagos taggyűlési jegyzőkönyvekkel támasztotta alá állításait. Ezek szerint Orbán beszélt állami támogatásokról ("ne nyerjünk annyit, amennyit kértünk, ne mi kapjuk a legtöbbet") és a privatizációról is az állami Tokaj Kereskedőház Rt. birtokainak megvásárlásával kapcsolatban ("mi közvetlenül nem vehetünk meg semmit a kereskedőháztól, forgácsokat le lehet választani az ésszerű vagyongazdálkodás keretében a kereskedőháztól"). Orbán tagadta, hogy bármilyen taggyűlésen részt vett volna és hogy tanácsokat adott volna, azonban a köztévé A szólás szabadsága című műsorában elismerte, hogy mondhatta azokat a mondatokat, amelyeket a hetilap idézett a jegyzőkönyvekre hivatkozva.