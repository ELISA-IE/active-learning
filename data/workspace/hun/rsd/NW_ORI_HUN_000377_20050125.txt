Tömeges öncsonkítással tiltakoztak Guantánamón

Tömeges öngyilkossági kísérletekkel tiltakoztak helyzetük ellen a guantánamói rabok 2003 nyarán. Az amerikai hatóságok most hozták nyilvánosságra az eseményekkel kapcsolatos jelentést, miszerint összesen huszonhárom rab próbálta felakasztani vagy összeszurkálni magát. Az amerikaiak szerint nem valódi öngyilkossági kísérletről volt szó, a rabok egyszerűen magukra akarták vonni a figyelmet. Guiantánamón 550 embert tartanak fogva az amerikai hatóságok ítélet nélkül.

Tömeges öngyilkossági kísérletekkel tiltakoztak helyzetük ellen a guantánamói foglyok 2003-ban. Az amerikai hatóságok csak kedden hozták nyilvánosságra az ezzel kapcsolatos jelentéseket. Összesen huszonhárom fogvatartott próbálkozott öngyilkossággal 2003. augusztus 18. és 26. között. A rabok megpróbálták felakasztani magukat, vagy összeszurkálták testüket.

A hadsereg szerint a kísérletek közül csak kettő mögött állt tényleges öngyilkossági szándék. A többiek csak megpróbálták felhívni magukra a figyelmet. A hadsereg illetékesei nem indokolták, hogy miért csak most számoltak be a tiltakozási hullánmról.

A jelentések szerint 2002-es megnyitása óta a guantánamói táborban összesen 34 öngyilkossági kísérlet történt, de még egy fogvatartott sem tudott önkezével véget vetni életének. A foglyok körében azonban gyakori, hogy öncsonkítással próbálnak tiltakozni fogva tartásuk miatt.

"2003-ban 350 önkárosításos incidens történt, köztük legalább száz akasztás" - fogalmazott Sumpter alezredes, a hadsereg szóvivője. Az alezredes szerint egyébként az ilyen akciók egyre ritkábbak, amióta pszichiáter őrködik a rabok lelki egészsége felett Guantánamón.

A Kuba szigetén található amerikai haditengerészeti támaszponton jelenleg körülbelül 550 embert tartanak fogva. A rabok többsége az USA afganisztáni hadjáratában esett fogságba. Az amerikaiak azzal gyanúsítják őket, hogy tálibok, illetve al-Kaida harcosok, és mint ilyenek, nem vonatkozik rájuk a hadifoglyok jogait meghatározó genfi egyezmény.

A fogvatartottak ellen nem emeltek vádat, és nem juthatnak jogi segítséghez. Az amerikaiak ugyan egyeseket átadtak saját országaiknak, de a többség még mindig nem tudja, mi lesz a sorsa. Az utóbbi időkben elterjedt hírek szerint a Pentagon keresi azt a jogi lehetőséget, amellyel életfogytig is Guantánamón tarthatja a foglyokat bizonyíték nélkül, pusztán arra a feltételezésre alapozva, hogy veszélyesek lehetnek az USA-ra.

A guantánamói fogolytábor ellen már több emberi jogi szervezet tiltakozott. Amerikai bírók és politikusok is szót emeltek már a fogolytábor működtetése ellen, sőt olyan amerikai katonák kritizálták a tábort, akik korábban hadifogságban voltak.