Szonda: Mádl magasan veri a mezőnyt

11 pontos előnnyel Mádl Ferenc távozó államfő vezeti a politikusok népszerűségi listáját - írja a Népszabadság a Szonda Ipsos közvélemény-kutatása alapján. A lap szerint az államfőválasztással kapcsolatos történések senkinek nem hoztak előnyt, Szili Katalin népszerűsége például 3 ponttal esett.

Senkinek sem hozott nyereséget az államfőválasztás a politikusi népszerűségi listán. A legtöbbet Szili Katalin házelnök vesztette, akinek népszerűsége három kponttal csökkent, de emiatt nem változott pozíciója: továbbra is a második helyen áll. A listát Mádl Ferenc távozó köztársasági elnök vezeti, minden eddiginél nagyobb - 11 pontos - előnnyel - ismerteti a Népszabadság a Szonda Ipsos június második felében készített közvélemény-kutatását. 

A népszerűségi listán dobogós helyre államfőjelöltsége okán került fel Szili Katalin, akinek megítélése addig is kedvező volt. Az elnökválasztás kudarcát követően azonban némiképp csökkent támogatottsága. Ezt az MSZP-szavazók okozták, mivel körükben az előző havi 75-ről 68-ra esett rokonszenvindexe. A lista harmadik helyén Dávid Ibolya áll 53, a negyedik Göncz Kinga ugyancsak 53 ponttal. Az 5. helyet Orbán Viktor foglalja el (50 ponttal), Gyurcsány Ferenc pedig a 12. (44 pont).

A parlamenti frakcióvezetők közül Kuncze Gábornak (45 pont, 10. hely) és Lendvai Ildikónak (44 pont, 13. hely) közel azonos a támogatottsága. Pontszámaik évek óta hasonlóak. Megítélésük szerkezete is hasonló, például Kuncze 68 pontot kapott a szabad demokrata hívektől és 50-et az MSZP-sektől, míg Lendvai 66-ot az MSZP-sektől és 49-et az SZDSZ-esektől. 

Az ellenzéki frakcióvezetők megítélése is hasonló. Áder János 42, Herényi Károly 41 pontot kapott, a lista 17. illetve 21. helyén állnak. Ismertségük azonban jelentősen eltérő, míg előbbit az emberek 81, utóbbit csupán 57 százaléka ismeri. Megítélésük szerkezete is eltérő, Ádert 70 pontra tartják pártjának, hívei, míg az MSZP-sek csupán 19-re. Herényi 52 pontot kapott az MDF-hívektől, míg a legkevesebbet (37 pontot) a bizonytalanoktól - derül ki a Népszabadság írásából. 