Vuk és Böbe Baba kel életre a magyar Disneylandben

Három mesepark is épülhet 2010-re Magyarországon. A Disneyland-szerű létesítményekben Vukkal,  Böbe Babával, Cicamicával, Lázár Ervin Mikkamakkájával vagy a népmesék hőseivel találkozhatnak majd a gyerekek attól függően, hogy a csurgói, a debreceni vagy az esztergomi  meseparkba látogatnak.

A magyar mesekincs összes fontosabb hősével személyes ismeretséget köthetnek a gyerekek 2010-től, ha felépülnek az országban tervezett, Disneyland mintájára kiötlött meseparkok. A Somogy megyei Csurgó közelében, egy negyvenhektáros területen népmeseparkot szeretnének létrehozni. A parkban népmesekönyvtár és -mozi fog működni, szabadtéri színpadot, mesefigurákkal díszített szállodát és játszótereket építenek. Az étterem a népmesékből ismert ételkülönlegességeket kínál majd, az alkalmazottak pedig furfangos szegény embernek, legkisebb fiúnak, kis gömböcnek vagy más népmesehősnek öltözve gondoskodnak a vendégekről. 

"Fafaragó művészek már felajánlottak mesepadokat. Milliókat fektetünk az előkészítő munkálatokba, apró lépésekben haladunk" - közölte Bihariné Asbóth Emőke, Csurgó polgármestere. 2008-ban szeretnék a nagy programokat megkezdeni, a főbb munkálatokat előreláthatólag 2010-ben fejezik be, de a parkot ezután is folyamatosan fejleszteni fogják.

A parkot a térség önkormányzatai által közösen létrehozott cég fogja működtetni, amely a turizmus fellendítése mellett munkát is adhat körülbelül száz embernek. Csurgó európai uniós pályázatokkal szeretné előteremteni a beruházáshoz szükséges összeg javát, az eddig elnyert támogatásból már elkészítették a megvalósíthatósági tanulmányt. Az önkormányzat magántőkét is megpróbál bevonni a tervekbe, befektetők és vállalkozók jelentkezésére számítanak.

Esztergom vezetőiben is fölmerült egy hasonló létesítmény ötlete, de a megvalósulásra valószínűleg még évekig várni kell. "A koncepció kialakításán még nem jutott túl a tervezet" - mondta az [origo]-nak az esztergomi polgármesteri hivatal sajtóreferense. A mesepark a város hosszú távú elképzelései között szerepel más, a gyerekek jó közérzetét segítő programok mellett. A park témáját a magyar népmesék, népszerű báb- és rajzfilmfigurák adnák, ám a részletek még kidolgozásra várnak, határidőt pedig egyáltalán nem tűztek ki. Egyelőre arról sincs konkrét elképzelés, hogy milyen anyagi forrásból építhetnék fel az esztergomi meseparkot, ahol a csurgói tervvel szemben Vuk, a Futrinka utca lakói és Vízipók Csodapók is helyet kapna.

Az Európa Kulturális Fővárosa 2010 címre pályázó Debrecen a helyi állatkerttel és vidámparkkal összevonva szeretne meseparkot építeni Ludas Matyi park névvel, a pályázat részeként. Az ötlet a gyerekprogramokkal foglalkozó előadóművésztől, Levente Pétertől, valamint Döbrentey Ildikótól és Zeke Pétertől származik. A terven már elkezdett dolgozni két tájépítész-mérnök, egy költségbecslést végző szakember és a debreceni önkormányzat - tudta meg az [origo] Levente Pétertől, aki úgy értesült: a Ludas Matyi park akkor is megépül, ha Debrecen mégsem nyeri el az Európa Kulturális Fővárosa 2010 címet.

"Disneyland a példaképünk szervezettsége és tökéletes technológiája miatt" - állítja az ötletgazda, aki már harminc éve alapítani szeretett volna egy "Életóvoda és Meseerdő" nevű intézményt a csepeli munkásotthonban, de a terv  akkor meghiúsult. A debreceni parkban Benedek Elek, Sebeők Zsigmond, Janikovszky Éva, Lázár Ervin és Csukás István hősei elevenednek majd meg.