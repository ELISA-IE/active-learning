Szétlopták a százhalombattai finomítót

Egy jól szervezett banda az elmúlt hónapokban tonnaszám lopta a benzint a Mol Rt. százhalombattai finomítójából. A akciót a cég biztonsági őreinek és portásai is segítették - írja a Népszabadság.

Egyelőre a Mol Rt., és az ügyben eljáró Nemzeti Nyomozóiroda sem közölt részleteket a százhalombattai finomítóban történt lopássorozatról. Az olajipari részvénytársaság közleménye szerint "néhány héttel ezelőtt vették észre, hogy a százhalombattai finomító tartályparkjából üzemanyagot loptak el". 

A Mol közleménye szerint a rendőrséggel közösen sikerült azonosítani a tolvajokat, az orgazdákat, valamint a finomító biztonsági és portaszolgálatának azon tagjait, akik segítették a bűnszervezetet. A Havaria Press hírügynökség értesülése szerint 23 embert állítottak elő, és vettek őrizetbe. 

A százhalombattai finomítóból hónapokon át lopták az üzemanyagot. A közelmúltban tárták fel a hatóságok azt az illegális olajvezetéket, amely a Mol egyik megcsapolt vezetékétől egy másfél kilométernyire lévő tanyáig vezetett - írja a Népszabadság.