Ajánlott a megfontolt részvényvásárlás

Közel 30 százalékkal emelkedett a BUX értéke az idén, ami fél év alatt a legoptimistább várakozásokat is meghaladta. A részvények vásárlását így már csak nagyon megfontoltan ajánlják a szakemberek.

 

Újabb történelmi csúcsot döntött a BUX értéke pénteken, sőt az index napközben átlépte a 19 000 pontos lélektani határt. A piaci elemzők ezt a szintet csak év vége felé várták, de közöttük is inkább csak az optimistábbak jósoltak ilyen mértékű emelkedést, hiszen jó néhányan már a 18 000 pontos indexet is túlzottnak tartják.

Az egyre magasabb árfolyamok láttán joggal vetődhet fel az a kérdés: vásároljunk e még részvényeket? A piaci elemzése azt mutatják, hogy csak nagyon megfontoltan érdemes a jelenlegi árszintek mellett papírokat vásárolni, ugyanakkor ez nem azt jelenti, hogy azonnal szabadulni kell a részvényektől. 

A magyar papírok többsége ugyanis jelenleg a gazdaságilag (fundamentálisan) is alátámasztott szinteken van. Ez a gyakorlatban azt jelenti, hogy akár az egy részvényre jutó nyereséget, akár a cég növekedési kilátásait tekintjük, nem tekinthetők drágának a magyar papírok. Természetesen az árak nemcsak a fundamentumok alapján mozognak. A magyar tőzsde változása például rendkívüli módon függ a külföldiek megítélésétől. A részvényeknek ugyanis több mint 70 százalékát ők birtokolják, így ha a többségük úgy dönt, hogy egyéb kockázatokat (politikai, makrogazdasági, valuta) lát, és ezért kivonja tőkéjét az országból, az komoly árfolyamesést okozhat. Márpedig a választások közeledtével egyre inkább nő ezeknek a rizikófaktoroknak a száma, tehát az óvatosság nem árt.

Az egyes részvényeket áttekintve az OTP, úgy látszik, a 7000 forintos szint közelében elérte reális árát, innen jelentős növekedés nem valószínű. A Mol papírjaiban hosszabb távon van fantázia a 17 000 forintos szint ellenére is, mivel a kedvező olajipari környezet tartós fennmaradására számítanak. Ugyanakkor az olajár hirtelen változása rövidtávon bizonytalanná teszik az olajtársaság árfolyammozgását.

A gyógyszeripari papírok a nemzetközi trendnek megfelelően sokat emelkedtek az elmúlt időszakban, így kérdéses, hogy meddig mehet ez tovább. A gyógyszerrészvények egyébként az egész világon felkapottak lettek, miután a befektetők a konzervatívabb (kisebb kockázat tartalmú) lehetőségeket keresik. Szintén e kategóriának felel meg a távközlés is, ami meglátszik a Magyar Telekom árfolyamán is, hiszen a cég gyakorlatilag árfolyamveszteség nélkül fizette ki 70 forintos részvényenkénti osztalékát.

Osztalékért is érdemes egyébként a bizonytalanabb időkben papírokat vásárolni. Bár a magyar tőzsdén nem sok ilyen céget találni, akad azért egy-kettő. Ilyenek például az áramszolgáltatók részvényei, amelyek a jelenlegi árszintjük és a jövőre várható osztalékuk mellett stabilan 9 százalék körüli hozamot biztosítanak részvényeseiknek. E kategóriába tartozik még a Zwack részvénye is.