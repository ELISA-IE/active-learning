A Monetáris Tanács 7:1 arányban döntött a kamatcsökkentésről

A Monetáris Tanács (MT) 7:1 arányban döntött december 20-án az 50, illetve 75 bázispontos kamatcsökkentés kérdésében - derül ki a testület pénteken nyilvánosságra hozott jegyzőkönyvéből.

A legutóbbi kamatdöntésről határozó ülésen a tanács tagjai egyöntetűen lehetőséget láttak a 10 százalékos jegybanki alapkamat csökkentésére. A szükséges kamatcsökkentés mérséklésére a MT tagjai két javaslatot tettek: ennek megfelelően 50, illetve 75 bázispontos változtatás lehetőségét vitatták meg a tagok - áll a Magyar Nemzeti Bank közleményében.

Az óvatosság jegyében nem javasolták túllépni a piac által egyöntetűen várt 50 bázispontos kamatmérséklést azok a tagok, akik végül ennek a mértéknek az elfogadása mellett szavaztak. Véleményük szerint óvatosság szükséges, mivel a pénzügyi folyamatok nem a fundamentumok alakulásához igazodnak - olvasható az MNB által közölt információban.