Kudlik Júlia az MSZP-nek is dolgozna

Kudlik Júlia az RTL Klub Házon kívül című műsorának azt mondta: nem pártszimpátia alapján döntötte el, hogy a Fidesz gyűlésein részt vesz műsorvezetőként. Mint mondta, ma is a feladattól függ, hogy melyik párt felkérésére mond igent.

Kudlik Júlia neve elsősorban a Delta című műsorral forrt össze, de volt rendezőasszisztens, versmondó és hírolvasó bemondó is. Manapság a Fidesz nagygyűlésein mint műsorvezető működik közre. Az RTL Klub Házon kívül című műsorának nyilatkozott szakmájáról, múltjáról és politikai nézeteiről.

Kudlik elmondása szerint azért lett végül bemondó, mert kényelmesebb volt egy helyben ülni, mint ügyelőként vagy rendező-asszisztensként rohangálni. "Én egy ember voltam, akinek ez volt a munkája, én igyekeztem maximálisan helytállni, és úgy érzem, mindig nézőpárti voltam" - válaszolta visszautasítva azt a feltevést, miszerint sztár lett volna. 

Az interjúban elhangzott: a Fidesz két évvel ezelőtt kereste meg a volt bemondót azzal, hogy nagygyűlésükön Rákai Philip mellett szeretnének egy női műsorvezetőt is. "Az volt a feladatom, hogy egy műsort kellett lekonferálni. Annyi volt az újdonság benne, hogy itt beszédek is elhangzottak. De ilyent csináltam már régebben is. Szakmailag nem jelentett különösebb megterhelést" - mondta Kudlik. Arra a kérdésre, hogy az MSZP felkérésére is igent mondott volna-e, azt válaszolta: "ez a feltételektől és a feladatoktól függ ma is, és akkor is. Ha tetszik, elvállalom, ha nem tetszik, akkor nem. Biztos, hogy nem az fog dönteni, hogy engem melyik pártból és ki hív fel".

Kudlik szerint Orbán Viktor, a Fidesz elnöke megfizetett azért, mert fiatalon lett kormányfő, de ez mind neki, mind a pártjának jót tett. Gyurcsány Ferenc miniszterelnökről viszont elszólásai alapján azt gondolja Kudlik, hogy " nagyon rossz szakemberek veszik őt körül".

Az interjú ma este a 22:55-kor kezdődő Házon Kívül című műsorban látható az RTL Klub-on.