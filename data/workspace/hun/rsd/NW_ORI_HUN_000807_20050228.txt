Védtelenek a tolvajok ellen az iskolák

Nincs pénz a komolyabb védelemre, így kiszolgáltatottak az iskolák a tolvajoknak, a diákokat veszélyeztető bűnözőknek. Legutóbb egy egész osztályra rázárta a termet egy besurranó tolvaj a fővárosban. Az érintett iskolaigazgató az oktatási kormányzattól várná, hogy anyagi fedezetet biztosítson iskolai őrző-védők alkalmazására - írja a Népszabadság.

Nincs pénzük az iskoláknak komolyabb védelemre, a postás és az elektromos kapu a legtöbb esetben nem nyújt elegendő biztonságot a besurranó tolvajok, vagy a diákokat veszélyeztető bűnözők ellen - írja a Népszabadság. Tarján András, a XIII. kerületi Kék Iskola igazgatója szerint az iskolák környékén gyakran bukkannak föl drogdílerek, és megtörténik az is, hogy a tolvajok egyszerűen kitépik a diákok kezéből mobiljukat. A Kék iskolában a közelmúltban egy tanárnő táskáját vitték el, óra alatt a diákok szeme láttára, miközben tanárjuk a mellékhelyiségben volt. A besurranó ráadásul a diákokra zárta az ajtót.

Az igazgató szerint az oktatási kormányzatnak kellene anyagi forrásokat biztosítani arra, hogy az iskolák két-három őrző-védőt tudjanak alkalmazni. A vonatkozó jogszabály csak annyit tartalmaz, hogy a tanulók és a tanárok biztonságáról az iskola vezetőjének és a fenntartónak kell gondoskodnia - mondta a Népszabadságnak Aáry-Tamás Lajos, az oktatási jogok biztosa. 

A lap szerint a legtöbb iskolában portás van, sok helyütt elektromos zárat is fölszereltek, vagy sorompón kell átjutni, kapucsengőt nyomni. A komolyabb védelem azonban drága és bonyolult - bár erre is van példa. Nagykanizsán például egy szakközépiskolában csipkártyás beléptető rendszert építettek ki tavaly a sok lopás miatt. 

Több helyen videokamerákat szerelnek föl, van, ahol még az osztálytermeket is ilyen berendezések figyelik. Az oktatási biztos szerint azonban az órákon történteket nem rögzítheti a kamera. Aáry-Tamás Lajos szerint tökéletes védelem nincsen, de az iskolák teljesen be sem zárkózhatnak, mivel az intézmény a település, a közösség része. A biztos szerint a helyi közösségnek kellene összefognia és figyelnie a gyanús jelekre - írja a Népszabadság.