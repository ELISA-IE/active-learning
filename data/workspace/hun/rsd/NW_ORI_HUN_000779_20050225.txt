Hét érdeklődő a Malévra

Eddig heten vásárolták meg a Malév Rt. privatizációs pályázatával kapcsolatos tenderdokumentációt - értesült a Napi Gazdaság. Az ÁPV Rt.-hez hétfőig kell beadni az ajánlatokat.

Az szinte már biztosra vehető a Napi Gazdaság szerint, hogy a korábbi egyetlen ajánlattevő, az Aviation Solution konzorcium ugyanezen a néven, de összetételét némileg megváltoztatva újra ringbe száll a Malév részvényeiért.

A lap úgy tudja, hogy az egykor potenciális vevőnek vélt, Demján Sándor érdekeltségébe tartozó Euroinvest nem kíván indulni, bár a társaság most is megvásárolta a tenderdokumentációt. Egyes információk szerint komolyan érdeklődnek a Malév papírjai iránt a pilóták, akiknek Sky Alliance nevű cége venne részt a pályázaton, valamint krasznojarszki, továbbá kirgiz és olasz cégek érdeklődését is felkeltette a magyar légitársaság.