A fuvarosok elfogadnák a régi-új tervezetet

A Magyar Közúti Fuvarozók Egyesületének (MKFE) elnöksége bizonyos kiegészítésekkel
			kész aláírni a kormány kedd este hozzájuk eljuttatott, újabb 18 pontos megállapodás-tervezetét - mondta Karmos Gábor, az MKFE főtitkár-helyettese szerdán. 

Az MKFE az alábbi kiegészítésekkel aláírásra javasolja a kormánynak a 18 pontos megállapodás-tervezetet, amelyet levélben juttattak el Szanyi Tibornak, a Gazdasági és Közlekedési Minisztérium politikai államtitkárának.
				

A kormány a közúti közlekedési szolgáltatók versenyhelyzetének javítására korábban kialakított 14 pontos tervezetet újabb négy ponttal egészítette ki. A négy téma, a gázolaj jövedéki adótartalmának csökkentése, a menetrendszerinti autóbusz közlekedés szabályozása, az utakra fordított pénz társadalmi ellenőrzése, és a hétvégi kamionstop éjszakai feloldásának lehetősége. E négy pont korábbi elutasítása után most került vissza a még tárgyalandó megegyezéscsomagba - közölte a főtitkár-helyettes. 

Arról is határozott az MKFE elnöksége, hogy bizonyos pontokat konkrét teljesítési határidőkkel kell ellátni, illetve néhány témánál apróbb módosításokat kell végrehajtani. Például a forgalmi engedélyek hosszabb használhatósága érdekében a 3 bélyeghelyet még 2-vel ki kell egészíteni, továbbá augusztus utolsó hétvégéjén éjszaka engedélyezni kellene a tehergépjármű közlekedést - hangsúlyozta Karmos Gábor. 

A fuvarozók azt is kérik, hogy a kormány és a közúti fuvarozók közötti megállapodás megkötésétől számított 2 héten belül a kormány hozzon létre egy szakértői bizottságot. Ez
				végezné a jövedéki- és a gépjárműadó, az illetékek, és a fuvarozói napidíjak kérdésével kapcsolatos követeléseik jogszabályi kidolgozását, hogy azok bekerülhessenek a 2006. évi adótörvény módosításokba. 

Az MKFE csupán tájékoztatja elnökségének döntéséről a másik három meghatározó közúti fuvarozói érdekképviseletet, ám ezúttal nem egyezteti velük a kormány részére elküldött megállapodás tervezetét.

 