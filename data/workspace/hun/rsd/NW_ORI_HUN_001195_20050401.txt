Ügyvédi haszonszerzés miatt indul sok műhibaper

Gyakran beépített emberek útján maguk az ügyvédek keresik fel az orvosi műhibák áldozatait, hogy felajánlják jogi szolgálataikat. Ezt, és az ilyen esetekben sokszor kialkudott 30-50 százalékos ügyvédi részesedést is helyteleníti a szakma. A kórházak - csődtől való félelmükben - limitálnák a kártérítés mértékét - írja a Népszabadság.

Harminc-ötven százalékos részesedésért védik az ügyvédek ügyfeleiket az orvosi műhibaperekben - írja a Népszabadság. A lap szerint felvetődik a kérdés, hogy vajon a betegek érdekei, vagy a haszon reménye mozgatja a jogi szakembereket? Utóbbira utal, hogy a patológiákon beépített emberek adják a tippeket egyes jogászoknak, akik egy-egy különösebb haláleset után rendre meg is jelennek, hogy képviseljék az ügyet. 

A kórházak attól tartanak, hogy egy-egy orvosi műhiba miatt csőd fenyegeti őket, a kárigények limitálását sürgetik. Harmat György, a Madarász Utcai Gyermekkórház vezetője elmondta a lapnak, hogy a felpereseknek általában nincs mit veszítenie. Érdekesen alakulnak a szakértői díjazások is az ilyen ügyekben. A hivatalos orvos szakértők fizetsége annyira kevés, hogy sokszor fel sem veszik a pénzt, miközben a felperesek ügyvédei százezrekért bíznak meg magánszakértőket. 

A Népszabadságnak nyilatkozó Dr. Szűts Péter ügyvéd szerint sem az eljárásnak, sem a honoráriumnak nincs köze az igény nagyságához. A jogi képviselők díjazása az ügyfél és az ügyvéd közötti megállapodás kérdése. A jogász szerint tizenöt, különleges esetekben legfeljebb a harmincszázalékos díjazás lehet a felső határ, az ennél magasabb összegek morálisan elfogadhatatlanok, ahogy az is, hogy bárki maga keresse fel a leendő ügyfeleket. Szűts szerint szerencsésebb az is, ha csak megnyert per után kérnek pénzt kollégái. 

Az orvosi műhibaperek majdnem 80 százalékában a betegnek ad igazat a bíróság. Az egészségügyi tárca szerint évente háromszáz műhibaper indul Magyarországon. Jelenleg összesen körülbelül 1,3 milliárd forintot követelnek a károsultak. A legnagyobb kártérítési összeg eddig százmillió forint volt - írja a Népszabadság.