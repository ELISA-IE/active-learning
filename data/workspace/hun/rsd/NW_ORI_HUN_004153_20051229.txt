Uniós szexplakát készült Chiracról és Bushról

Pár nappal az uniós elnökség átvétele előtt Európával kapcsolatos, sokak által pornográfnak minősített, közpénzből is támogatott plakátok kavartak vihart Ausztriában. Különösen azon akadt meg az emberek szeme, amelyen három személy szexuális aktusa látható, akik II. Erzsébet angol királynő, Jacques Chirac francia államfő és George Bush amerikai elnök maszkját viselik.

A 25 Peaces című kulturális sorozat része annak a megemlékezésnek, melyet az EU-tag Ausztria Bécs bombázása és a világháború befejezésének hatvanadik, valamint az uniós tagság tizedik évfordulójára rendez. Ennek keretében keddtől január végéig 75 kortárs európai képzőművész 150 alkotása is látható Bécs utcáin: az óriásplakátokat a változó Európa ihlette - a művészek pedig meglehetősen kritikusan és innovatívan nyúltak a témához.

Három ábrázolás különösen nagy nemzetközi visszhangot váltott ki. A Berlinben élő Tanja Ostojic  - Gustav Courbet  képére támaszkodva - megmutatja a "világ eredetét": a női altestet. A fő különbség az eredeti beállításhoz képest, hogy nem puszta meztelenségében ábrázolja "az ősanyát", hanem EU-csillagokkal diszített kék bugyiban. Sokkal durvább a madridi Carlos Aires két installációja, melyeken három meztelen ember szexuális aktusa látható - arcukat II. Erzsébet angol királynőt, Jacques Chirac francia és George Bush amerikai elnököt ábrázoló maszkok fedik.

Az alkotásokat Bécs mellett Salzburgban is bemutatják - az Európa hangja című uniós konferencia alkalmából. Néhány nap múlva Auszria átveszi az Európai Tanács elnöki posztját. A kulturális attrakciót is ennek megfelelően időzítették. A kancelláriahivatal egymillió euróval támogatta a 25 Peaces éves rendezvényeit, de a pénz nagyobb részét szponzorok teremtették elő. 

Lakossági tiltakozások, valamint az osztrák szociáldemokraták (SPÖ) és a jobboldali Szabadságpárt soraiból érkezett felzúdulás nyomán Wolfgang Schüssel kancellár is kifejtette, hogy az ábrázolásokat ízléstelennek tartja. Mivel azonban független projektről van szó, és a művészet szabad, a kiállítás kuratoraira bízta, hogy a vitatott képeket kiveszik-e az anyagból.

A  felháborodás nyomán a bírált művek alkotói végül bejelentették: visszavonják vitatott műveiket az unióval kapcsolatos plakátakcióból. A döntést arra hivatkozva jelentették be az érintettek, hogy nem akarják veszélyeztetni az akció egészének és alkotótársaiknak a sikerét. 