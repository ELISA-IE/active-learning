Hazafiatlanság miatt kaphat börtönt egy török író

Három év börtönt is kaphat hazájában a nemzetközileg legelismertebb török író. Orhan Pamukot "a törökség rossz hírének keltésével" vádolják, mivel egy svájci lapnak adott interjúban nyíltan beszélt az örmény népirtásról és a kurdok elleni háborúról. Ezek a témák hazájában tabunak számítanak, és aki a hivatalos állásponttól eltérő véleményt fogalmaz meg, azt börtönnel is büntethetik. 

 

A külföldön is népszerű Orhan Pamukot a "törökség rossz hírének keltésével" vádolják, és akár három év börtönbüntetésre is ítélhetik - jelentette be kiadója szerdán.

Az eljárás egy svájci lapnak februárban adott interjú nyomán indult, amelyben Pamuk olyan témákról is beszélt, amelyek tabunak számítanak hazájában. Példaként az 1915-ös örmény népirtást, illetve a török hadsereg és kurd gerillák között folyó háborút említette. "30 ezer kurd és egymillió örmény vesztette életét (Törökországban). Erről szinte senki nem beszél. Ezért most én szólok róla" - mondta a Tages-Anzeigernek.

Ügyvédje, Nazan Szenol szerint az író nem követett el bűncselekményt, mivel korábban egy másik ügyészség is vizsgálódott az interjú ügyében, de nem emelt vádat Pamuk ellen.

Törökország - noha számos alkalommal felszólították rá - nem ismeri el népirtásnak az örmények legyilkolását. A hivatalos török álláspont szerint a népcsoport tagjai egy olyan háború eredményeképp vesztették életüket, ahol a másik félnek - a törököknek - is jelentős veszteségeik voltak. Az örmény álláspont szerint ellenben népirtás történt.

Az ország délkeleti részében egy évtizeden keresztül folyt a küzdelem a kurd gerillák és a török katonaság között. Az eszközökben egyik fél sem válogatott, a harcok becsült mérlege: 10 ezer gerilla, 7 ezer török katona és 20 ezer polgári halott. A kurdokat Törökországban egészen a legutóbbi időkig nem ismerték el kisebbségként. Jelenleg engedélyezik a kurd nyelv oktatását és használatát a médiában, ezek a változások ugyanakkor a mindennapi életben még nem érvényesülnek.

A hatályos török törvények értelmében bárkit börtönbe zárhatnak, aki a kormány hivatalos álláspontjával szemben nyilatkozik akár az örmények tömegeinek haláláról, akár a török csapatok ciprusi jelenlétéről, akár más "alapvető nemzeti érdekekről" van szó. A büntető törvénykönyvet ugyan az uniós csatlakozás előfeltételeként a közelmúltban igyekeztek a demokratikus nemzetközi gyakorlathoz igazítani főleg a szólásszabadság tekintetében, ám több török író- és újságíró-szervezet szerint ennél komolyabb változtatásra van szükség. 

Kiadója szerint Pamuk csupán arra akarta felhívni a figyelmet, hogy először legalább szembe kell nézni az adott tragédiával, problémával, vitával, "mert ha nem beszélnek róla, megoldást sem találnak rá".

Az 53 éves Orhan Pamuk jelenleg a nemzetközileg legelismertebb török író, egyes műveit (például A nevem Vörös-t) 20 nyelvre fordították le, a svájci lapnak tett kijelentései azonban feldühített sok, szélsőséges nacionalista törököt, és több halálos fenyegetést is kapott. A fehér kastély és a Hó című regényeivel híressé vált író október 23-án veheti át Frankfurtban a német könyvszakma békedíját.