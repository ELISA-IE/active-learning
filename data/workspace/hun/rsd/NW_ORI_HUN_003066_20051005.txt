Nem szennyez többé a legnagyobb szemétégető

A környezetvédelmi előírásokat betartva, teljes gőzzel üzemel az ország egyetlen lakossági szemétégetője. A fővárosban keletkező szemét 60 százalékát hasznosító égető közel 10 évig szennyezte a környezetet. Az átépítés 19 milliárd forintba került.

Október elejétől a környezetvédelmi előírásokat betartva, ismét teljes gőzzel üzemel az ország egyetlen lakossági hulladékégetője, a rákospalotai szemétégető. Az égető szennyezőanyag-kibocsátása közel tíz évig, 1993 és 2004 között nemhogy az uniós, de még a sokkal engedékenyebb 1991-es hazai előírásoknak sem felelt meg. Emiatt a IV. kerületi önkormányzat pert is indított az égetőt üzemeltető Fővárosi Közterület-fenntartó (FKF) Rt. ellen.

Bánhidy János, az égető főmérnöke az [origo]-nak elmondta: a cég 2004 márciusában szüntette meg a környezetszennyezést. Ekkor leállítottak két szennyező kazánt, és innentől csak a másik két, új füstgáztisztítóval felszerelt kazán működött tovább. A két másik kazán korszerűsítése most fejeződött be. A felújítás teljes költsége 19 milliárd forint volt.

Az égetőben semmisítik meg a fővárosban keletkező lakossági szemét közel 60 százalékát, vagyis évi 420 ezer tonna hulladékot. Az égetés során keletkező hőenergiát pedig hasznosítják: az égető éves szinten közel 100 ezer ember villamosenergia-ellátását biztosítja, 25 ezer embert pedig távhővel lát le.

A nyugat-európai nagyvárosokban is több hulladékégető is üzemel, Párizsban három, Bécsben pedig kettő is. Dániában például a szemét mintegy 54 százalékát, Németországban 23 százalékát, Ausztriában 11 százalékát égetik el, Magyarországon ez az arány 5 százalék.