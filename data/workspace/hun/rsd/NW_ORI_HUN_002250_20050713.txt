Földi László igazgatja az MDF-kampányt

Földi László egykori hírszerző ezredes lesz az MDF kampányigazgatója a 2006-os választások alatt. A kampányfőnöki feladatot Herényi Károly frakcióvezető kapta.

Földi László egykori hírszerző ezredest, a Defend Kft. egykori tulajdonosát és ügyvezetőjét jelölte az MDF a kampányigazgatói poszt betöltésére a 2006-os választásokon. Földi László az Információs Hivatalnak volt a műveleti igazgatója, mielőtt a Nyírfa-botrány kirobbanásakor elbocsátották volna. Földi elfogadta a fölkérést. A Nyírfa-ügyben a hírszerzés állítólag nemcsak a szervezett bűnözésről, hanem szocialista politikusokról is gyűjtött adatokat.

A párt kampányfőnöke Herényi Károly frakcióvezető lesz - jelentette be Katona Kálmán, a párt országos választmányának elnöke kedden Budapesten. Az MDF országos választmánya augusztus végén erősíti meg Herényi Károly jelölését. Dávid Ibolya pártelnök helyettese Hock Zoltán lett. 