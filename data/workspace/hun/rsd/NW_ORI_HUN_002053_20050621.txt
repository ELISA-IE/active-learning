Pszichiáterek vizsgálják a makói kisfiút

Pszichiáterek vizsgálják az Országos Pszichiátriai és Neurológiai Intézetben azt a makói kisfiút, akinek kiadatását Németországban élő édesapja kérte a magyar hatóságoktól - nyilatkozta kedden késő délután a Női és Gyermekjogi Kutató- és Oktatóközpont pszichopedagógusa.

Lénárd Borbála elmondta: a makói kisfiú hétfőn a nagymamájával érkezett Budapestre, az intézetbe. Hozzátette: a gyermeket pszichiáterek vizsgálják, a kisfiúnál erős emocionális zavart állapítottak meg. A szakember elmondta, hogy a vizsgálat három-négy napig is eltarthat, addig az apa nem tud érvényt szerezni a bírósági végzésnek, tehát a fiú az intézetben marad, nem adják ki.

Jelenleg az orvosok az anyával beszélgetnek, de meg akarják hallgatni az apát is. Csak a gyermek alapos vizsgálata, illetve mindkét szülő meghallgatása után mondanak szakvéleményt - közölte Lénárd Borbála.

A gyerek vizsgálatának egyik célja, hogy valószínűsítsék: vajon igazat mond-e a gyerek vagy nem. 