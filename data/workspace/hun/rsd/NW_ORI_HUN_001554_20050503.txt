Elásta a csatabárdot a Lockheed és a Boeing

Közös vállalkozásban szállítana rakétákat az amerikai hadseregnek Amerika két repülőgyártó óriása a Boeing és a Lockheed Martin. Korábban a Boeinget kizárták egy milliárdos tenderből ipari kémkedésért. Most a két gyártó egyesített erővel szerez megrendeléseket a Pentagontól.

Közös vállalkozást hoz létre rakétatechnológia gyártására a Lockheed Martin és a Boeing. A két vállalat United Launch Alliance (UAL) néven hoz létre közös céget, amely kormánymegrendeléseket teljesít majd. Mind a Boeing, mind a Lockheed megtartja korábbi rakétatechnológiáit, így a NASA és a Pentagon a már megszokott eszközöket vásárolhatja meg, Az új vállalkozásban a két gyártó elkerülheti a rivalizálást, amely korábban jellemezte a rakéta és fegyverpiacot.

Ahhoz, hogy az UAL működhessen, a két cégnek kérnie kell, hogy szüntessék meg az eljárást a Boeing ellen. A repülőgyárat ugyanis 2003-ban a Pentagon kizárta egy egymilliárd dolláros rakétatenderből, ipari kémkedésért. Kiderült ugyanis, hogy a Boeing több mint 25 000 dokumentumot lopott el a pályázat másik nagy esélyesétől, a Lockheedtől. A Lockheed is pert indított az ügyben, az UAL létrejöttével ezt is meg kell szüntetni.

"Egyesülve biztosak vagyunk abban, hogy az ügyfeleket garantáltan az űrbe juttatjuk, a létező legalacsonyabb áron" - adott hangot bizakodásának James Bell, a Boeing vezérigazgatója. A két cég eddig is az USA kormányától kapta legzsírosabb megrendeléseit. Az amerikai kormányzat akár évi 150 millió dollárt is megspórolhat azzal, hogy a UAL-től vásárol - írja a BBC News.

Az ágazategyesítéshez a két cégnek meg kell felelnie az amerikai trösztellenes törvényben foglaltaknak. Nem valószínű, hogy bárki is belekötne az UAL létrejöttébe, ugyanis megfelelő támogatást kap a hadvezetéstől. A két cég csak a rakétaüzletben működik majd együtt. Az űrsiklógyártás továbbra is külön-külön zajlik majd.

 