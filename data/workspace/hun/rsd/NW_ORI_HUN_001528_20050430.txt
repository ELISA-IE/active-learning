Több száz falut öntött el az ár Romániában

A heves esőzések következtében megáradt folyók több száz falut tettek lakhatatlanná Nyugat-Romániában. A környéken teljesen leállt a közlekedés, és 3700 ember kényszerült elhagyni otthonát - jelentette be a román környezetvédelmi minisztérium. 

Az elmúlt ötven év legpusztítóbb árvize következtében 3700 ember kényszerült elhagyni otthonát Nyugat-Romániában. Több száz falut öntött el a víz a nagy esők miatt, az utak járhatatlanná váltak a térségben. A falvak lakóit katonai helikopterekkel és gumicsónakokkal mentették a hatóságok. Az ár 110 ezer hektár mezőgazdasági területet is elöntött.

Timis megyéből, amely Szerbia és Montnegró határán van, kétezer embert költöztettek ki. Lakóhelyükre még napokig biztosan nem térhetnek vissza. A tévéhíradások szerint sokan az életüket kockáztatták, amikor értékeiket próbálták megvédeni a fosztogatóktól, ezért a házak padlásán próbálták kivárni az árvíz végét. A házak azonban bármelyik pillanatban összeomolhattak. Az árvíz Arad utcáit és házait is elöntötte. 

"Mindenemet elvesztettem. A disznóim megfulladtak a vízben és én nem tudtam őket megmenteni, miután a házam elmerült a vízben" - panaszolta az Otelec nevű falu egyik lakosa a CNN tudósítása szerint, ahol kétméteres árvíz volt. 

A román környezetvédelmi minisztérium szerint az ilyen pusztító árvizekért a 300 éves, megrongálódott duzzasztógátak a felelősek, melyek nem szabályozzák kellőképpen a Timis folyó vizét. Optimizmusra egyedül az adhat okot, hogy a következő héten a meteorológusok szerint nem várható további esőzés Romániában. A román kormány ígérete szerint a megrongálódott házakat állami pénzből legkésőbb a télig helyreállítják. Ugyanez vonatkozik a vonatsínekre és a gátakra. A kormány pénzt ígért a védőoltásokra is, mivel az elöntött területeken járványveszélyis fenyeget. Románia 49 millió eurós világbanki hitelért is folyamodik a folyómenti biztonsági intézkedésekre. 