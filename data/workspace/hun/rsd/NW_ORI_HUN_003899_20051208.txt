Ötven kórház mehet csődbe jövőre

80-100 millióval kevesebbet költhetnek jövőre betegellátásra a hazai kórházak, így több kisebb kórház kerülhet csődközelbe - írja a GKI Egészségügy-kutató Intézet és a Magyar Kórházszövetség felmérésére hivatkozva a Népszabadság.

Csődközeli helyzetbe kerülhet jövőre mintegy 50-60 kis kórház - írja a GKI Egészségügy-kutató Intézetre hivatkozva a Népszabadság. A betegellátásra 2006-ban ugyanis intézetenként átlagosan 80-100 millió forinttal költhetnek kevesebbet a kórházigazgatók, mint az idén. A GKI Egészségügy-kutató Intézet szerint amíg a nagyobb kórházak az ellátás színvonalának csökkentésével átvészelhetik a krízist, addig a kisebbek szinte biztosan csődközeli helyzetbe kerülnek.

A GKI-EKI elemzését alátámasztja a Magyar Kórházszövetség friss felmérése is, eszerint az idén ősz végére a 157 kórházból mindössze harminchétnek volt némi tartaléka, hatvannégynek viszont adóssága. 

A siófoki kórház vezetője, Varga Ferenc igazgató szerint - aki egyben a Magyar Kórházszövetség leendő elnöke is - az intézetek belső tartalékai elfogytak. Varga szerint ha a pénzszűke valóban olyan mértékű lesz jövőre, mint amit a GKI Egészségügy-kutató Intézet jósol, akkor sok helyen nem marad más, csak a szolgáltatások szűkítése. Ilyen lehet például az ügyelet-összevonás. Ennek hatását a beteg is megérzi, mert amikor bejön a sürgősségi ügyeletre, lehet, hogy várakoznia kell addig, amíg a megfelelő szakorvos otthonról meg nem érkezik.