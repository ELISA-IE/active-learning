Vevők a gyerekek a rozskiflire és a müzlire

A párizsis zsömle helyett rozskifli, csoki helyett müzliszeletek várják a következő tanévben a gyerekeket az iskolabüfékben. Bár a végleges lista még nem készült el, a tervek szerint a túl magas cukor-, zsír- vagy sótartalmú ételeket és italokat tiltják ki az iskolákból. Egy belvárosi iskola igazgatója szerint a gyerekeknek nem hiányoznak majd a csokik és péksütemények.

Alma, banán, müzliszeletek, szendvicsek rozskenyérből, joghurt és túró rudi - a tervek szerint szeptembertől ezeket az ételeket kínálják majd az iskolabüfék. A cukrozott üdítők helyett pedig gyümölcsleveket árulnának. A végleges lista egyelőre nem készült el, de várhatóan úgy csoportosítják majd az élelmiszereket, hogy mennyire magas a cukor-, zsír- vagy sótartalmuk, és azokat a termékeket tiltják ki az iskolákból, melyek túllépik a megengedett határt. Felmérések szerint a fiatalok egyharmada rendszeresen iszik cukrozott üdítőket, a gyerekek 50 százalékának a fehérjefogyasztása viszont nem éri el a szükségeset. A gyerekek sok magas sótartalmú ételt esznek, ez is hozzájárul ahhoz, hogy gyakori a magas vérnyomás a fiatalok körében is. 

Az iskolabüfékben költik el a gyerekek a zsebpénzük nagy részét, a szülőknek és a tanároknak nincs beleszólásuk abba, hogy mit vesznek - mondta Magyar Bálint oktatási miniszter. Egy közvélemény-kutatás is azt erősítette meg, hogy a szülők szeretnének beleszólni a büfék kínálatába - tette hozzá. Az Egészségügyi Minisztérium jelenleg is egyeztet arról, hogy a büfék milyen termékeket árulhatnak, az erről szóló rendelet a tervek szerint szeptemberben lép életbe, tehát a következő tanévben kötelező lesz az iskoláknak. 

A gyerekek észre sem vették a változásokat, jó a csoki helyett a müzliszelet, a fehér kenyér helyett a rozskifli - mondta Márton Sándorné, a Bajza Utcai Általános Iskola igazgatója. Ebben az iskolában már lassan két éve megváltoztatták a büfé kínálatát, mert sok volt az elhízott és a magas vérnyomással küzdő diák. Nem hiányolják a gyerekek a korábban szokásos édességeket, és nem hoznak be magukkal édességeket a közeli boltokból - mondta az iskola igazgatója. Cukrozott üdítőket eddig lehetett kapni a büfében, de a jövőben csak ásványvíz és gyümölcslevek maradhatnak a polcokon és az automatákban.

 