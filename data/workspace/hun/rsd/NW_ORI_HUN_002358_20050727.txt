Romlott csirkecombokra bukkantak az ellenőrök

Szalmonellás, bélsárral szennyezett kolbász, egymázsányi romlott csirkecomb és máj, nyolcszázezer repedt és penészes tojás - ezekre a romlott ételekre bukkantak az elmúlt napokban az élelmiszer-ellenőrök. A romlott kolbász nagyobb részét már eladták - írja a Népszabadság.

Hétfőn a Coop Rt. egyik szegedi üzletében négy szál súlyosan szennyezett lángolt kolbászt találtak, hétfőn pedig nyolcszázezer darab, ismeretlen helyről származó jelöletlen tojásra bukkantak Heves megyében - írja a Népszabadság. A lángolt kolbász egy rutin ellenőrzés során a gyártó megnevezésének hiánya miatt lett gyanús az ellenőröknek. Az már csak a laboratóriumban derült ki, hogy a termék szalmonellával fertőzött. A forgalmazó adatai szerint a fertőzött szállítmányból száz kilogrammnyi került kereskedelmi forgalomba. Az ellenőrök csak harminc kilogrammot foglaltak le, ami azt jelenti: a mennyiség nagyobb részét már eladták - írja a Népszabadság.

A múlt hét végi szúrópróbaszerű ellenőrzéseken az Auchan Szentendrei úti üzletében 168,5 kiló lejárt fogyaszthatósági idejű húskészítményt, a Dunakeszin lévő áruházában pedig több mint egy mázsa romlásnak indult csirkecombot és májat találtak az ellenőrök. Az Interspar óbudai üzletében hat kiló fagyasztott busát foglaltak le hasonló okból. A hatóságok szerint a kifogásolt termékek aránya nem romlik, viszont a hatóság a korábbinál jobban figyel arra, hogy az ilyen ügyeket a nyilvánosság elé tárja.