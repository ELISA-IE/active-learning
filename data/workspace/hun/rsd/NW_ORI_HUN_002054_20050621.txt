Sajtos chipset szeret legjobban ropogtatni Szaddám

Újabb, nem mindennapos részletek kerültek napvilágra a fogságban levő, és éppen tárgyalására váró, Szaddám Huszein ex-diktátorról. Amerikai őrök szexista disznónak nevezték Szaddám Huszeint, aki még mindig azt képzeli, hogy ő Irak elnöke, miközben Ronald Reagan volt amerikai elnök rajongója.

Öt amerikai katona vigyázott kilenc hónapon keresztül Szaddám Huszein iraki diktátorra egy titkos bagdadi börtönben. Ez idő alatt - a Pentagon engedélyével - volt idejük szóba elegyedni foglyukkal, akiről nagyon sok apró részletet megtudtak, és természetesen meg is osztották a világgal. 

A The Sun című brit bulvárlap úgy tudja, Szaddám még mindig azt képzeli magáról, hogy ő Irak elnöke és egyszer még újra elfoglalhatja méltó helyét. Őrei szexista disznóként jellemezték, aki szerint a feleségek csak arra valók, hogy takarítsanak és főzzenek. 

- Neveink tanulása közben érdeklődött életünkről és gyakran adott atyai tanácsokat. Azt mondta, olyan nőt kell találni, aki nem túl okos, de nem is túl buta, valamint nem túl öreg, de nem is túl fiatal - mesélte Sean O'Shea, az egyik őr.

Többek között azt is megtudhatta a világ Szaddámról, hogy tisztaság mániás. Mint kiderült, minden parolázás után kezet mos, illetve étkezés előtt babakendővel törli át az asztalt és az evőeszközt. Mindezek mellett más érdekesség is napvilágot látott a volt diktátorról. Nevezetesen, imádja a halat és a csirkét, illetve a sajtos chipset és a gabonapelyhet. Jó muzulmánként naponta ötször imádkozik. Szinte ereklyeként tartja magánál a Koránnak egy olyan példányát, melyről azt állítja, hogy földalatti búvóhelye közelében találta a szemétben.

"Büszkén mutogatta nekünk a kissé megégett és golyó lyuggatta szent könyvet - mondta egy amerikai katona, aki azt is elárulta, hogy gyakran került szóba köztük a politika. Különösen nagy előszeretettel elemezgette az Egyesült Államok elnökeit. Mint kiderült, idősebb és ifjabb George Busht nem szereti, Bill Clinton szerinte rendben van, de a legnagyobb kedvence Ronald Reagan. Szaddám elmesélte, a filmszínészből lett elnöknek köszönhette, hogy megalapozhatta az Irán elleni háborút, hiszen repülőket és helikoptereket adott el neki. Hogy komolyan gondolta, azt azzal bizonygatta, hogy halálának hírére meg is gyászolta Reagant.