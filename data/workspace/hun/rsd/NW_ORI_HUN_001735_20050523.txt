Bekebelezték a Duna-partot a Szigetközben

Elfoglalták a Duna egy szakaszát a Szigetközben. A vízparthoz közeli telkek tulajdonosai ugyanis sorra bekerítették a telkük vége és a part közötti földdarabot, így gyakorlatilag megközelíthetetlenné vált a folyó néhány üdülőtelepen. Több hatóság is vizsgálja a valószínűleg szabálytalan területfoglalási akciót.

Sajátos területfoglalásba kezdtek a Szigetközben, Doborgazszigeten a Dunához közeli üdülők tulajdonosai. A kertjük vége és a folyópart közötti közterületet többen bekerítették. Így hosszú szakaszon elzárták a víztől a többi üdülőtulajdonos mellett a turistákat, horgászokat is. Sokan saját, több éve kihelyezett stégüket sem tudják már megközelíteni. Másoknak a csónakja porosodik a fészerben, mert nincs hol vízre tenni.

Az egyik telektulajdonos azt mondta, azért kerítette be a telek végét is, mert "a többiek is kerítést húztak a vízpartig". Emellett kutyák jártak a parthoz és odapiszkítottak - érvelt egy idősebb, neve elhallgatását kérő férfi a vízparti kerítés mellett. Azt mondta, ha mindenki lebontja a kerítést, akkor ő is hajlandó erre, de ha másnak szabad kerítést építeni, akkor neki is.

Erdős Sándor, az egyik pórul járt telektulajdonos szerint mintegy másfél éve kezdődött a doborgaz-szigeti üdülőtelepen, a folyó egyik partján a vízpart bekerítése: valaki elkezdte, a többiek meg folytatták, ma már csak egy vízparti lejáró maradt 250 üdülőtulajdonosnak - mondta Erdős.

A stégeket viszont a lejárón keresztül sem lehet megközelíteni. - A csónakomat már második éve nem tudom vízre tenni, nézze meg, ott áll a fészerben - mondta egy másik tulajdonos.

Az ügyben a mosonmagyaróvári önkormányzat építésügyi irodája indított vizsgálatot. A jogszabályok szerint ugyanis a folyópartokon hatméteres sávot szabadon kell hagyni. Az önkormányzat szakembere szerint a kerítéseket csak egy bonyolult jogi procedúra után lehet lebontatni, amennyiben hivatalosan is megállapítják a szabálytalanságot. Az önkormányzat mellett az Észak-Dunántúli Vízügyi Igazgatóság is vizsgálja a vízparti kerítéseket.

Komáromi Gergely