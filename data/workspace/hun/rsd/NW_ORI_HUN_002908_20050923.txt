Nem számoltatják el a pápát a pedofil-ügy eltussolásáért

Államfői státusza alapján mentességet biztosít a pápának egy texasi perben az amerikai kormány. XVI. Benedeknek egy pedofil-botrány évekkel ezelőtti eltussolásáért kellett volna felelnie. 

XVI. Benedek pápának mentességet biztosított az amerikai kormány egy texasi perben, amelyben egy pedofil-ügy eltussolásával vádolták - írta a pride.hu. Peter Keisler, az igazságügy-minisztérium helyettes államtitkára arra hivatkozott, hogy a pápát államfőként immunitás illeti meg, és "összeegyeztethetetlen lenne az Egyesült Államok külpolitikai érdekeivel", ha engedélyeznék a per lefolytatását.

A pert még Joseph Ratzinger pápává választása előtt indította három férfi egykori szemináriumi vezetőjük ellen. A kolumbiai Juan Carlos Patino Arango a vád szerint szexuálisan molesztálta őket a Szalézi Szent Ferenc templomban, Houstonban, a kilencvenes évek közepén. A felperesek azt állítják, hogy Joseph Ratzinger, aki akkor bíboros és a Vatikán hittani kongregációjának vezetője volt, "összeesküvést szőtt Patino-Arango bűntetteinek eltusolására és arra, hogy kibújhasson a felelősség alól". A texasi bíróságon benyújtott kereset tartalmaz egy idézetet Ratzinger 2001. május 18-i keltezésű, a világ katolikus püspökeihez intézett leveléből. Ratzinger levelében az áll, hogy a gyermekek megrontásával kapcsolatos bűncselekmények az ő hivatala alá tartoznak, és a pedofil ügyeket vizsgáló különleges egyházi törvényszékek tevékenysége "pápai titkot képez"..

"Az ilyen eljárások titkosítása felér egy, a bűncselekmények titkosítását célzó összeesküvéssel" - mondta a molesztált fiúk ügyvédje. II. János Pál pápa ellen is nyújtottak be keresetet hasonló váddal 1994-ben, de a per lefolytatását megakadályozták - szintén az immunitásra hivatkozva. A papok szexuális bűntetteivel kapcsolatos amerikai perekben  már többször neveztek meg magas rangú egyházi méltóságokat, de az ügyek rendre elbuktak, mert már az idézést sem tudták soha kézbesíteni. Ratzinger esete tulajdonképpen előrelépésnek számít, hiszen legalább az iratokat sikerült átadni neki.