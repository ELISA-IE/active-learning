Nyelvvizsgák csúsznak a megismételt érettségi miatt

Több vizsgaközpont is nyelvvizsgát tart a megismételt matematikaérettségi napján. Azok a diákok, akik érettségiznének, de nyelvvizsgázniuk is kell, halasztást kérhetnek. A rendőrség több diákot kihallgatott csütörtökön, akiket azzal gyanúsítanak, hogy részt vettek az érettségi tételek terjesztésében - értesült az InfoRádió.

Két vizsgaközpont is nyelvvizsgát tartott volna a megismételt középszintű matematikaérettségi időpontjában. A BME Vizsgaközpont és a veszprémi Pannon Vizsgaközpont emiatt június 4-én tartja meg az írásbeli nyelvvizsgát azok számára, akik igazolják, hogy május 28-án matematikából érettségiznek. A vizsgahalasztás a diákoknak nem kerül pénzbe, és mindkét központ ígéri, hogy a bizonyítványok kiadása sem késik az egyhetes csúszás miatt - derül ki az Oktatási Minisztérium közleményéből.

A Nemzeti Nyomozó Iroda szolgálati titok megsértésével gyanúsít egy diákot, aki állítólag részt vett az érettségi tételek terjesztésében - értesült az InfoRádió. A hírrádió szerint a diákot több társával együtt kihallgatták csütörtökön a rendőrségen. A TV2 Tények információi szerint a gyanúsított diák a fővárosi Táncsics Mihály Gimnázium tanulója. A Nemzeti Nyomozó Iroda ezeket az értesüléseket az [origo]-nak nem kívánta kommentálni.