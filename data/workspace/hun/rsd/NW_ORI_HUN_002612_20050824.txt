Nyaralni sincs idejük a légi irányítóknak

A légi irányítók fáradtsága, figyelmetlensége is okozhatta, hogy augusztus 20-án két külföldi utasszállító repülőgép a megengedettnél közelebb repült egymáshoz. A felelősség megállapítására hatósági vizsgálat indult. A légi forgalmat irányító szolgálat tagadja, hogy túlterheltek lennének a légi irányítók, azt viszont elismerték, hogy nyaralni nem tudtak mindenkit elengedni.

Hatósági vizsgálat indult annak a kiderítésére, milyen körülmények okozhatták, hogy augusztus 20-án két külföldi légitársaság személyszállító repülőgépe a megengedettnél közelebb repült egymáshoz. A vizsgálat több szálon fut, egyrészt ellenőrzik, hogy a repülés szabályos volt-e, másrészt felmerül az akkor szolgálatban lévő légi irányítók felelőssége is. Ilyen esetben ugyanis az irányítók előtt lévő monitorok jelzik már annak a veszélyét is, hogy két gép a megengedettnél közelebb fog repülni egymáshoz. Az emberi tényezőket a Polgári Légi Biztonsági Szervezet (Polebisz) vizsgálja, ennek a vizsgálatnak az is célja, hogy a jövőre nézve ajánlásokat tegyen, ha a jelenlegi rendszerben hibát talál. A vizsgálatok várhatóan néhány nap alatt befejeződnek - mondta az [origo]-nak Bajkó Erika, a Polgári Légügyi Hatóság szóvivője. 

A hatóság szerint nincs összefüggés a gépek közel kerülése és aközött, hogy idén májusban változott a magyar légtérszerkezet. Májusban a légtér használata változott, ami azt jelenti, hogy a főváros felett más légi folyosókat vesznek igénybe a gépek, valamint érinti a ferihegyi le- és felszállást - mondta a Polgári Légügyi Hatóság szóvivője. A korábbi hasonló esetek arányáról Bajkó Erika elmondta: tavaly 380 ezer repülő vette igénybe a magyar légteret, ebből 10 alatt volt az ilyen esetek száma, nemzetközi összehasonlításban ez jó aránynak számít.

A Magyar Légiforgalmi Szolgálatok Szakszervezete ugyanakkor azt állítja, hogy az átállás óta többször is előfordult hasonló megközelítés, és ebből később is veszélyhelyzetek adódhatnak. A szakszervezet már az átállás előtt közleményt adott ki, melyben azt állították, hogy az irányítók nem kaptak megfelelő kiképzést az új rendszer átvétele előtt. A legutóbbi eset után a szakszervezet a légi irányításhoz használt műszaki berendezések alkalmatlanságát, a létszámhiányt, illetve az irányítók ebből adódó pszichés terheit okolta az elkövetett szabálytalanságért.

A magyarországi légi forgalom koordinálásáért felelős HungaroControl Magyar Légiforgalmi Szolgálat tagadja, hogy létszámhiány lenne a légi irányítóknál. "Megvan a szükséges létszám" - mondta Tormási Péter osztályvezető. Folyamatos az új irányítók képzése, de nem egy esetleges tervezett bővítés miatt, hanem a nyugdíjba menők pótlására. Azt azonban elismerte, hogy nem tudtak mindenkit elengedni nyári szabadságra, aki kérte, mert a nyári időszakban van a legnagyobb forgalom a magyar légtérben. 

A légi irányítók speciális beosztás szerint dolgoznak: 12 óra nappali műszakot 24 órás pihenés követ, majd 12 óra éjszakai munka után 72 óra pihenés jár nekik. A 12 órás munkaidőnek pedig maximum 60 százalékában, tehát 7-7 és fél órában, végezhetnek tényleges munkát. Ez az időszak két részre oszlik, körülbelül a felében tervezői, a felében pedig irányítói munkát végeznek. Az irányítók képzése közel egy évet vesz igénybe, ezt követően egy évet még oktató mellett dolgoznak, tehát a jelentkezéstől számítva legkorábban 2 év múlva dolgozhatnak önállóan.