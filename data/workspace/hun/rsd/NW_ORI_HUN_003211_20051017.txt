Brit érdeket is szolgálhat a BA tőzsdére vitele

Brit befektető állhat a Ferihegyi reptér tőzsdei bevezetési ajánlata mögött. Az [origo] értesülései szerint a Ferihegyre pályázó BAA üzleti kapcsolatokon keresztül kötődik a Budapesti Értéktőzsdéhez. Az új Budapest Airport Rt. tendert még a héten elfogadja a kormány. Az [origo] megtudta, hogy a társaság dolgozói jelenlegi formájában ismét elutasítanák a  magánosítását, és inkább a tőzsdei bevezetést pártolnák.

A Budapest Airport Rt. tőzsdei bevezetését szorgalmazta tegnap a BÉT elnöke. Szalay-Berzeviczy Attila nyílt levélben fordult javaslatával Gyurcsány Ferenc miniszterelnökhöz.

Az [origo] olyan összefüggésre bukkant, amely alapján a BÉT üzleti áttétellel kötődik az egyik ajánlattevőhöz. A Budapesti Értéktőzsde legnagyobb egyedi tulajdonosa a HVB Bank Rt, amely tulajdonosaa CA IB Alapkezelő Rt-nek. Értesüléseink szerint a bíróság által megszüntetett ferihegyi tenderen második fordulóba jutott brit BAA is alkalmazta a CA IB Rt-t tanácsadásra.

A BÉT elnök elképzelése szerint vagy a BA Rt. egy részét, vagy a Ferihegyi repteret megvásárló szakmai befektető céget kellene bevezetni a Budapesti Értéktőzsdére. A BAA a ferihegyi ajánlattevők közül az egyetlen, amely száz százalékig privát tulajdonú, tőzsdei cég. A brit reptérüzemeltető cég az [origo]-nak nem kívánta kommentálni Szalay-Berzeviczy tőzsdei bevezetési javaslatát.

Szalay-Berzeviczy javaslata egyébként nem ismeretlen Budapest Airport ügyben: "A Budapest Airport menedzsmentje első számú feladatának tekintette a tőzsdei bevezetést, de az ÁPV Rt. lesöpörte az asztalról" - nyilatkozta az [origo]-nak Kovács Zoltán, a Budapest Airport Üzemi Tanácsának elnöke. 

Kovács elmondta: a dolgozók már másfél éve szorgalmazzák a társaság tőzsdei bevezetését, és ezzel együtt a dolgozói tulajdonszerzést a reptérben. A reptér dolgozói egyébként elutasították a korábbi - bíróság által érvénytelenített privatizációs tendert. Annak idején a "támogatja-e ön a privatizáció jelenlegi formáját - kérdésre a dolgozók 93,6 százaléka nemmel szavazott. Most is ez lesz." - utalt a várható fejleményekre Kovács Zoltán.

Az ÁPV Rt. nem kívánta véleményezni a tőzsdeelnök javaslatát. Oravecz Péter, a privatizációs szerv kommunikációs igazgatója szerint a levelet a kormánynak, és nem nekik címezték. "Az ÁPV Rt. csak úgy tudja végrehajtani a feladatokat, ha egy kormányhatározat irányt mutat. Ha tartalmaz új elemeket, más értékesítési eljárást, akkor az ÁPV Rt. feladata, hogy az adott keretek között futtassa az eljárást" - ismertette a helyzetet Oravecz. A kommunikációs igazgató az [origo]-nak elmondta: az ÁPV Rt-nél úgy értesültek, hogy a héten várható kormánydöntés a privatizációról.

A kormány az új tenderkiírásban úgy tűnik tartja majd magát a korábbi konstrukcióhoz. "Az eredeti tenderkiírásban nem szerepelt olyan feltétel, amely tőzsdei bevezetést indokoplt volna" - nyilatkozta az [origo]-nak Batiz András kormányszóvivő. Batiz elmondta: a pályázó cégek mindegyike tőzsdei résztvevő a saját országában, ezért nem indokolt egy magyarországi bevezetés is.

Az eddig ismertetett tervek szerint azt az öt céget hívnák meg az új tenderre, amelyek bejutottak az érvénytelennek nyilvánított pályázat első fordulójába. E szerint a brit BAA, a német Hochtief és Fraport, az ausztrál Macquaire és a dán Coppenhagen Airport S/A tehetne ajánlatot Ferihegyre. Az előző pályázat legmagasabb ajánlatát kiszivárogtatott információk alapján a Hochtief tette, 390 milliárd forinttal.

Barsi Szabó Gergely