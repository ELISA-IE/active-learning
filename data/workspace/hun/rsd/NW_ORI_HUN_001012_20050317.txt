Továbbra is nagy az árvíz kockázata

A változékony időjárás miatt a következő napokban várhatóan csökken az árvíz és a belvízveszély. Jelenleg 100 ezer hektárnyi területet borít belvíz, árvízvédelem pedig 226 kilométeres folyószakaszon van. A Tiszán és a Dunán nincs árvízkészültség. A Tisza vízgyűjtőterületén azonban az elmúlt évek átlagánál négyszer több hó halmozódott fel, ha túl gyorsan következik be az olvadás, komoly árhullám várható.

"Néhány napon belül valószínűleg csökken a belvíz- és az árvízveszély, a hétvégére ismét visszaesik a hőmérséklet, így lassul az olvadás mértéke is" - mondta az [origo]-nak az Országos Környezetvédelmi, Természetvédelmi és Vízügyi Főigazgatóság árvízvédelmi osztályának vezetője. Ambrus Zoltán hozzátette: a Tisza vízgyűjtő területén azonban az elmúlt évek átlagát közel négyszer meghaladó hómennyiség halmozódott fel, így az időjárástól függ majd az árhullám nagysága. Amennyiben a következő hetekben túl gyorsan és túl nagy eső kíséretében következik be az olvadás, akkor az elmúlt években tapasztaltaknál jelentősen nagyobb árhullám várható.

Tokaj felett eddig 3 köbkilométernyi hó, Szegednél pedig közel 9 köbkilométernyi hó halmozódott fel. Az elmúlt években 1999-ben mérték a legnagyobb hómennyiséget, 3  köbkilométert, akkor az olvadás Tiszabercel és Szolnok között okozott jelentős árhullámot. A 2001. március 6-ai, tarpai tiszai gátszakadáskor pedig 1,5 milliárd köbkilométer hó halmozódott fel a Tisza vízgyűjtő területén, a katasztrófát azonban a többnapos eső váltotta ki.

Jelenleg 226 kilométeres folyószakaszon van árvízvédelmi készültség, főként a Körösök völgyében és a Zagyva felső szakaszán - közölte a vízügyi főigazgatóság.  Másodfokú készültség van a Fekete-Körösön, elsőfokú pedig a Sebes-Körösön, a Fehér-Körösön, a Berettyón és a Zagyván. A Tiszán és a Dunán jelenleg nincs árvízkészültség. Pár nap múlva a Duna vízszintje várhatóan mintegy 2 métert emelkedik majd, 1,5-2 méterre megközelítve a rakpartot, készültségre azonban ekkor sem kell majd számítani. Az árvízvédelmi osztály vezetője szerint az árvízveszély a változékony időjárás miatt várhatóan csökken majd. Az enyhe időjárás ellenére az olvadást jelenleg is visszafogják az éjszakai fagyok, ráadásul a Keleti-Kárpátokban még el sem kezdődött az olvadás - mondta Ambrus.

A vízügyi főigazgatóság szerint az országban 100 ezer hektárnyi területet borít a belvíz, az elárasztott területeknek pedig közel 50 százaléka számít szántóföldnek. Eddig 27 helyen vezettek be elsőfokú, és 21 helyen magasabb szintű, másodfokú készültséget. Országszerte 102 szivattyútelep működik folyamatosan, az elmúlt napokban pedig közel 10 millió köbméter víztől szabadították meg az elárasztott földeket. Ambrus szerint a belvízzel borított területek nagysága egyelőre nem haladja meg az elmúlt évek arányait.