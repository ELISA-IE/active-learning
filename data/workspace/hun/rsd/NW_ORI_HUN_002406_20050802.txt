A franciák kipenderítik a radikális imámokat

Két, gyűlölettel teli prédikációkat tartó alkalmi imámot már kitoloncoltak Franciaországból, és további két tucat számíthat arra, hogy rövid úton kiteszik a szűrét. A franciák a britek toleránsabb hozzáállása miatt előszeretettel hívják Londonisztánnak a brit fővárost - írja a Guardian.

A londoni merényletek hatására Franciaországban úgy döntöttek, hogy kitoloncolják a francia muzulmánok radikális elveket valló vezetőit, prédikátorait. Nicolas Sarkozy belügyminiszter a robbantásokat követően kijelentette, hogy Franciaországnak "fel kell lépnie a fiatalokat és határozatlanokat könnyen befolyásolni képes szélsőséges prédikátorok ellen". A hatóságok két ilyen személyt már hazaküldtek, de még több - körülbelül kéttucatnyi - radikális imám számíthat arra, hogy kipenderítik őket az országból - írja a Guardian. 

A francia belügyminisztérium egyik szóvivője a brit hozzáállásra utalva közölte, nekik "nincs problémájuk" a Nyugat-ellenes érzelmű, uszító iszlám vallási vezetők elzavarásával, még ha azok francia állampolgárok és a hatmilliós francia muzulmán közösség elismert prédikátorai közé tartoznak is. A franciák ugyanis gyakran vádolják azzal a brit hatóságokat, hogy nem lépnek fel elég keményen a gyűlölködő imámokkal szemben. A francia hivatalnokok erre utalva előszeretettel emlegetik "Londonisztánként" a brit fővárost. 

Az egyik ilyen szélsőséges prédikátort, Reda Ameroudot múlt pénteken toloncolták ki. A 35 éves algériai születésű férfi illegálisan tartózkodott francia területen. Az imámot egy párizsi imahelyen tartott "erőszakos és gyűlölettel teli" beszédei miatt a francia titkosszolgálat "ideológiai referenciapontként" tartotta számon. Ameroud öccse amúgy segítette azokat a szélsőségeseket, akik 2001-ben meggyilkolták Ahmed Sah Maszúd afgán ellenálló vezért, amiért hét év börtönre ítélték, és örökre megtiltották neki, hogy francia földre lépjen.

A másik ilyen imámot, Abdelhamid Aissaouit a múlt hét elején toloncolták ki, mivel arra buzdított fiatalokat, hogy csatlakozzanak az iszlám szent háborúhoz. A 41 éves férfit korábban már négy év börtönre ítélték egy TGV vonat elleni 1995-ös sikertelen bombatámadásban való részvételéért.

A belügyi szóvivő szerint körülbelül 1100 franciaországi imámról vannak adataik, de ezek jelentős többsége "egyáltalán nem jelent fenyegetést". Az imámok 50 százaléka rendszeresen tart beszédeket, körülbelül 150-en alkalmanként szólalnak meg, míg a többiek csak a hagyományos pénteki imák alkalmából prédikálnak. A francia belügy szerint a szélsőséges, kitoloncolásra számítható imámok között sok észak-afrikai és török származású van, akik főleg a nagyobb muzulmán közösséggel rendelkező francia városokban tevékenykednek, mint például Lyon, Marseille és Párizs. 

A titkosszolgálatok szerint a körülbelül 1500 francia imaház és mecset közül 40-ben érezhető a szélsőséges eszmék térhódítása, a "klasszikus fundamentalizmustól az erőszakos és gyűlöletkeltő retorikáig". A francia hatóságok szerint a legnagyobb veszélyt azok az alkalmi imámok jelentik, akiknek gyakran nincs is ehhez megfelelő képesítésük, és a Koránt is csak felületesen ismerik, viszont könnyen képesek befolyásolni a lepusztult külvárosokban élő fiatalokat.