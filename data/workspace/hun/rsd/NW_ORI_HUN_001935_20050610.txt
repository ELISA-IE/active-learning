Eldózerolták a szabad strandot a malibui milliárdosok

Buldózerekkel tüntették el a malibui szabad strandot a híres kaliforniai város elitnegyedének lakói. A filmsztárok és más milliárdosok körében népszerű Broad Beachen most homokos part helyett homokgát és víz van - írja a Los Angeles Times. A villatulajdonosok képviselője szerint csak a téli viharok után elmosott homokdűnéket akarták visszaállítani, ám a kaliforniai hatóságok és a közvélemény szerint a szupergazdagok csak házaikat és a kilátást féltik az egyszerű emberektől.

Régóta nagy gondja a malibui milliomosoknak, hogyan akadályozhatnák meg, hogy a pórnép ellepje a Csendes-óceánra néző villáik előtti partszakaszt, és csiricsáré törülközőivel elcsúfítsa az óceán felséges látványát. A megoldást idén nyárra találták meg, egy egyszerű, bár drasztikus lépés formájában. 

A Malibu legexkluzívabb részén, a Broad Beachen fekvő 108 palota tulajdonosainak - többek között Goldie Hawn, Steven Spielberg, Dustin Hoffman, Danny DeVito - egyesülete fogta és egyszerűen elkezdte eldózeroltatni a szabad strandot. Több tonna parti homokot túrtak fel a szárazföld felé, egyfajta gátat képezve, miközben a tengerpart gyakorlatilag használhatatlanná vált - írja a Los Angeles Times.

A kaliforniai önkormányzat tengerpartokért felelős bizottságának a szupergazdagok egyesületéhez intézett hivatalos leveléből kiderül, hogy a homok feltúrásával megváltozott a szabad strand jellege: ahol eddig gondtalanul heverészhetett bárki a napsütötte homokon, oda most fel-felcsapnak a hullámok, sőt néhol teljesen víz alá került a terület. A hatóságok a tevékenység azonnali leállítását követelik, mivel a homok eltüntetése a helyi élővilágot is veszélyezteti, például egy az év ezen szakaszában a sekély tengerparton ívó halfajt vagy rákokat és más sekély vízben tenyésző élőlényeket. 

A hatóság egyik vezetőjét meghökkentette a buldózerezés, és a partot használó emberek is felháborodtak a milliomosok lépésén. Egy a Los Angeles Timesnak nyilatkozó kite-szörf oktató egyszerűen "megdöbbentő arcátlanságnak" nevezte a dózerolást, és hozzátette, hogy "ismerek embereket, akiket azért büntettek meg, mert néhány követ gyűjtöttek a tengerparton. Most meg több ezer tonna állami tulajdonú homokot vittek el." 

A paloták tulajdonosainak egyike és egyben ügyvédje szerint ugyanakkor csupán vissza akarták állítani a homokdűnéket, amelyeket még az elmúlt téli nagy viharok mostak el. "Ha ilyen történik, a háztulajdonosok csak saját homokjukat viszik vissza, vagy hoznak homokot kívülről" - mondta Marshall Grossmann.

A lépés azonban inkább tűnik egy újabb kísérletnek a közemberek milliós villáktól való távoltartására. Tavaly ugyanis az említett hatóság eltávolította a háztulajdonosok által kitett átjárni tilos táblákat, és leállítatta biztonsági őreik járőrözését is. 

A 5-45 millió dolláros otthonok lakói aggodalmaikat az időnként földszinti teraszaikon henyélő bajkeverőkkel, magukat szörfösnek álcázó paparazzókkal és megátalkodott rajongókkal  magyarázzák. Hosszú ideig sikerrel is tartották távol az egyszerű embereket a partoktól az oda vezető mellékutak lezárásával vagy "magánstrand" feliratú táblákkal. Múlt hónapban azonban David Geffen zeneipari milliárdos elvesztett egy három éve húzódó pert, amelyet azért indított az Access for All nevű civil szervezet, hogy elérjék: a szörfösök szabadon használhassák a Geffen-birtokon az óceánhoz vezető ösvényt. A per végeredményeképpen a milliárdosnak meg kellett nyitnia az ösvényt lezáró kapukat. A civil szervezet ezen kívül még kilenc hasonló ösvény megnyitását szeretné elérni.