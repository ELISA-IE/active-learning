Eladásra kínálják a Budapest Airportot

Kiírta a pályázatot a Budapest Airport Rt. eladására az Állami Privatizációs és Vagyonkezelő Rt (ÁPV). A ferihegyi repterek megvételére a pályázók június 28-ig nyújthatnak be szándéknyilatkozatot. Egy korábbi kormánydöntés értelmében a reptér 75 százalék mínusz egy szavazatból álló részvénycsomagját adja el az állam, szakmai befektetőnek. Korábban egy brit és egy dán cég jelezte vételi szándékát, de a lehetséges pályázók között ausztrál, spanyol, olasz és német cég is akad.

Kiírta a pályázatot a Budapest Airport értékesítésére az ÁPV Rt. A kormány még a múlt szerdai ülésén döntött arról, hogy a Budapest Airport 75 százalék mínusz egy szavazatos részvénycsomagját kínálja fel eladásra. 

Az ÁPV Rt. honlapján közölt kiírás szerint a pályázat kétfordulós, prekvalifikációs szakasszal indul. Az érdekelteknek június 28-ig kell szándéknyilatkozatot benyújtani a privatizációs szervezethez. Ebben nyilatkozniuk kell, hogy nem kívánnak részt venni a pozsonyi reptér jelenleg zajló privatizációjában. 

Magyarország mindenképpen stratégiai befektetőt keres. Követelmény, hogy a pályázóval, vagy konzorciummal szemben legalább egy, évi minimum 10 millió utasforgalmat bonyolító nemzetközi repülőteret működtetése, vagy a Standard and Poor,s szerinti "BBB-" vagy a Moody,s szerinti "Baa3" hitelminősítéssel rendelkezzen, vagy a pályázó, illetve konzorcium esetében a konzorcium tagjai együttesen legalább 2 milliárd euró saját tőkével vagy pénzeszközzel rendelkezzenek.

A Financial Times értesülései szerint a kormányzat mintegy 150-200 milliárd forintos bevételre számít az üzletből. A kormányzat már korábban ismertette, hogy az Airport Rt.értékesítési konstrukciója szerint az üzleti tevékenységet kapja meg a vevő, a vagyontárgyak továbbra is állami tulajdonban maradnak. A vételárat egy összegben kell kifizetni.

Eddig hivatalosan két társaság jelentette be, hogy versenybe szállna a Budapest Airport Rt-ért. Egyikük, a brit BAA a világ legforgalmasabb repülőterét, a londoni Heathrow-t üzemelteti. A társaságnak emellett még hat repülőtere van az Egyesült Királyságban, a világ további tíz repterén pedig működtetői megbízással, vagy részvénytulajdonnal rendelkezik.

A másik versenyző, a Koppenhága repterét üzemeltető CPH International A/S. A koppenhágai reptér Skandinávia egyik legfontosabb "légikapuja". Az egymilliós dán főváros repterén évente 19 millió utas fordul meg. Emellett a CPH tulajdont szerzett a mexikói ASUR csoportban, az angliai Newcastle és a kínai Hajnan repülőterében. A cég 37 százaléka állami tulajdonban van, a cégnek emellett mintegy kilencezer kisrészvényese van.

Piaci pletykák szerint ajánlatot tesz majd a Budapest Airportra az ausztrál Macquaire csoport is. A társaság üzemelteti Sydney, az angliai Bristol és Birmingham repülőterét, de részvényekkel rendelkeznek a koppenhágai, illetve az afrikai Kilimandzsáró repülőterében is. Az ajánlattevők közé várható továbbá a bécsi és a frankfurti repteret üzemeltető Fraport Csoport, a velencei repteret üzemeltető Save S.p.A., illetve egy spanyol befektetői csoport.

A pályázók kötelező érvényű ajánlatoukat november 2-án szerdán 10.00 és 12.00 óra között nyújthatják be. 

Szabó Gergely