Duplázná a családi pótlékot Gyurcsány

Egységesítené és a jelenlegi kétszeresére emelné a családi pótlékot Gyurcsány Ferenc miniszterelnök. A tervezet szerint a magasabb összegű családi pótlékot a családi pótlék, a gyerekek után járó adókedvezmény, a gyermekvédelmi támogatás, és a tizenharmadik havi családi pótlék összevonásából fedeznék.

Kétszer magasabb, egységes családi pótlékot javasol a kormány. A száz lépés programjának családtámogatásra vonatkozó elemeit Gyurcsány Ferenc miniszterelnök hétfőn ismertette a parlamentben. A családtámogatási rendszer megváltoztatásáról a szombati kormányülésen született határozat. 

A megemelt összegű családi pótlék négy forrásból adódik majd össze: az eddigi családi pótlék, az adókedvezmény, a gyermekvédelmi támogatás, valamint a tizenharmadik havi családi pótlék alkotják az új, emelt összegű támogatást.

A javaslat szerint egy gyerek után 11 ezer forint, két gyerek után fejenként 12 ezer forint, három gyerek után pedig fejenként 14 ezer forint lenne a "mindenkinek alanyi jogon járó, jövedelemtől nem függő, sem alsó, sem felső korlátot nem tartalmazó, egységes családi pótlék". Gyermekenként 1000-1000 forinttal megemelt összegű pótlékot kapnak a gyermekeiket egyedül nevelő szülők.

Az új rendelkezések 2006. január elsejétől lépnek életbe. Jövőre összesen 349 milliárd forintot fordít az állam családtámogatásra, amiből az új, egységes családi pótlékra 319 milliárd forintot fordítanak. Jelenleg családi pótlékra, rendszeres gyermekvédelmi támogatásra és adókedvezményre összesen 312 milliárd forint jut. Az MTI információi szerint a családok több, mint 90 százalékánál igaz, hogy közel kétszeresére nő a családi pótlék összege.

Megszüntetik az adókedvezményt

Az egy és kétgyerekes családok esetében teljes egészében megszűnik a gyermekek után igényelhető adókedvezmény. A három és többgyerekes családok adókedvezményét korlátozzák. A jövőben csak azok érvényesíthetnek havi négyezer forintos adókedvezményt, ahol egyik szülő havi bruttó jövedelme sem éri el a havi 280 ezer forintot. Az adókedvezmény teljesen megszűnik, ha a szülők havi bruttó 330 ezer forintot - áll a miniszterelnöki hivatal közleményében. Ez összesen 17 ezer magyar családot érint a mintegy 1,2 millió gyerekes családból.

 

Az új rendszer keretein belül elsősorban a többgyermekes, alacsonyabb jövedelműeket szándékozik támogatni a kormányzat. A családi adókedvezmény erre az indoklás szerint azért nem megfelelő, mert azt éppen a leginkább rászorultak, vagyis az alacsonyabb jövedelműek nem tudják igénybe venni, hiszen nekik az adójuk is alacsony. 

Jelenleg a családtámogatási források 56 százaléka családi pótlékra, 30 százaléka adókedvezményekre, 14 százaléka pedig gyermekvédelmi támogatásokra jut. 

A családi adókedvezmény megszűnése akár az első lépés lehet az egykulcsos szja-rendszer felé, melynek feltétele a szakértők szerint a kedvezmények teljes kiiktatása a rendszerből.

A kormánypártok támogatják a családpolitikai lépéseket

Okos kritikát és támogatást kért a kormány száz lépés programjának családtámogatásokra vonatkozó részéhez az MSZP frakcióvezetője, míg az SZDSZ felszólalója jó irányban tett lépéseknek nevezte a kormányfő által bejelentetteket. 

Lendvai Ildikó szerint jelenleg abszurd a családtámogatási rendszer Magyarországon, mert olyan, mintha a szegényebbek adományoznának a gazdagabbaknak. "Amit akarunk, az kevesebb, mint kormányváltás, és több, mint rendszerváltás" - fogalmazott Lendvai Ildikó, aki szerint a Medgyessy-kormány száznapos intézkedései enyhítették ugyan a társadalmi igazságtalanságokat, de nem tudták megakadályozni azok újratermelődését.

Béki Gabriella, az SZDSZ frakcióvezető-helyettese elmondta: az SZDSZ jó irányban tett lépeseknek tartja a kormányfő által bejelentett terveket. Szerinte a Fidesz által kialakított rendszer jobban támogatta a nagyobb jövedelmű családokat, mint a szegényebbeket.

A szabad demokraták támogatják, hogy egységesüljön a családi pótlék, az adókedvezmény és a rendszeres gyermekvédelmi támogatás, ugyanakkor a gyes átalakítását illetően némiképpen elégedetlenek.

Sisák Imre MDF-es képviselő "újabb Bokros-csomagnak" nevezte a miniszterelnök által bejelentett lépéseket. Szerinte a szegényeken nem lehet úgy segíteni, hogy a rendszerbe alig visznek több forrást. A rendelkezések értelmében - jegyezte meg - az egy gyermeket nevelő családok 470 forinttal, a két gyermekesek 370 forinttal, a három vagy több gyermeket nevelők pedig 770 forinttal kapnak többet.