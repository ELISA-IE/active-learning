Erősödött a forint a bankközi devizapiacon

A forint pénteken erősödött a bankközi devizapiacon, délután az euróval 242,80/243,00 forinton kereskedtek, 60 fillérrel gyengébben a csütörtöki 243,40/50 forintos árfolyamnál. A forint 14 százalékon állt záráskor a plusz-mínusz 15 százalékos árfolyamingadozási sáv erős oldalán, 100 bázispontra a sáv erős szélétől.

A devizapiac lényegében nem reagált a februári, 1981 óta legjobb havi inflációs adatra, a forint csak délután kezdett érezhető erősödésbe. Az árfolyamok alakulását továbbra is globális tényezők befolyásolják - mondják kereskedők. A feltörekvő piacokon a csütörtöki általános gyengülést pénteken kisebb korrekció követte. Szakértők szerint a délután megjelent amerikai kereskedelmi deficit adatok hatására gyengült a dollár, és ez valószínűleg gyengíti majd a feltörekvő piacok valutáit - köztük a forintot is. Délután 180,70/90 forinton kereskedtek az amerikai valutával, mintegy 40 fillérrel gyengébben a 181,30/50 forintos csütörtöki árfolyamnál.

Az euró péntek délutáni 242-243 forint körüli jegyzése alapján a piacon úgy vélik, hogy jelentősen csökkent az esélye a kockázatkedvelő külföldi befektetési alapok forinterősítő támadásának a hosszú hétvégi bankszünnapok alatt. Emellett a forint nem védtelen a bankszünnapok alatt sem. A Magyar Nemzeti Bank intézményi kapcsolatai révén ha akar, megjelenhet a piacokon, a külföldi bankok magyarországi leánybankjai pedig anyabankjuk révén részt vehetnek a forint/euró kereskedésben a szünnapok alatt is. Az elektronikus kereskedési rendszerben részt vevő bankok már betáplálták azokat az árfolyamszinteket, amelyeken szükség esetén életbe lépnek a megbízások - mondják a piacon. A zlotyárfolyam alakulása hatással lehet a forint kurzusára az ünnepek alatt is, hiszen az utóbbi időben együtt mozgott a két deviza árfolyama.