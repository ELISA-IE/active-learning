Gyors tempóra kényszerítik a szegedi időseket

Szeged egyik nagy forgalmú kereszteződésében két napja tesztel az önkormányzat egy másodperckijelzős kiegészítő lámpafejet, ami azt mutatja, hány másodperc múlva vált zöldre vagy pirosra a jelzőlámpa. Itt a gyalogosoknak tíz másodperc alatt kell áthaladniuk, és sokan már a pirosban elindulnak. Az idősek szerint például ennyi idő alatt csak a zebra feléig lehet eljutni. Az önkormányzat illetékese viszont állítja: a zöldben csak a járdáról kell lelépnie a gyalogosnak, és addig kell átjutni, amíg az autóknak nem vált a lámpa.

Két napja tesztelik a szegedi Glattfelder téren azt a két lámpafejet, amelyik a gyalogosok számára mutatja, hány másodpercük van még az átkelésre, mielőtt pirosra vált a lámpa. Itt 10 másodperc áll a rendelkezésükre, és sokan már a pirosban elindulnak - mondta az [origo]-nak Vincze Tibor, az önkormányzat városfejlesztési irodájának vezetője. "Reméljük, türelmesebben várakoznak, ha látják, pontosan mikor fog váltani a lámpa" - tette hozzá.

 

A debreceni forgalmazó által tesztelésre kölcsönadott berendezést több országban használják, például hogy az autósok fel tudjanak készülni a zöldre, és gyorsabban elinduljanak, illetve hogy ha még sok idejük van, kapcsolják ki a motort. Szegeden most csak a gyalogosokon tesztelik a szerkezetet.

 

A kijelzőnek elsősorban a kerékpárosok örülnek, mert előre látják, gyorsítaniuk vagy lassítaniuk kell-e ahhoz, hogy megállás nélkül átmehessenek. Az idős emberek azonban a Délmagyarországnak azt mondták: 10 másodperc alatt csak a zebra feléig jutnak el, így semmit se segít rajtuk, ha látják, hogy már csak két másodpercük van az átjutásra.

 

"5 másodpercig van zöld és 5 másodpercig villog a lámpa" - közölte Vincze, hozzátéve, hogy ez valóban az előírt minimum. Azonban azt mondta: tévedés az emberek részéről, hogy a zöldön kell áthaladnia a gyalogosnak. "A lámpák úgy vannak beállítva, hogy aki folyamatos zöldben lelép, az tempósan átérjen. Az autóknak azonban úgy vált a lámpájuk, hogy a két szabad jelzés között el tudják hagyni a gyalogosok a zebrát."