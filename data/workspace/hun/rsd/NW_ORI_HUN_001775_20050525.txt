Nem tetszik olvasóinknak Orbán hallgatása az ÉS-ügyben

Olvasóink 55 százaléka helyteleníti, hogy Orbán Viktor Fidesz-elnök belekeveredett a tokaji állami területek megszerzése körül kialakult botrányba. Az [origo] szavazásának erdeménye szerint a válaszadók 31 százalékának nem változott meg a véleménye a Fidesz elnökéről. A bíróság múlt heti, nem jogerős ítélete szerint elképzelhető, hogy Orbán olyan taggyűléseken vett részt, ahol állami területek privatizációjáról is szó eshetett.

Az [origo] olvasóit arról kérdeztük, hogy megváltozott-e a véleményük Orbán Viktorról az ÉS-jegyzőkönyvekkel kapcsolatos bírósági ítélet miatt. Egy hét alatt, szerda délelőttig összesen 19 389-en voksoltak. A szavazók 55 százaléka kifogásolhatónak tartja Orbán szerepét az ügyben. Közel 31 százaléknyian gondolják, hogy helyesebb, ha egy kormányfő nem ad privatizációs tanácsokat. Mintegy 24 százalék vélte úgy, hogy Orbán eddig nem tisztázta magát megnyugtatóan. 

A voksolásban részt vevők 31 százaléknak viszont nem változott meg a véleménye a volt kormányfőről. Olvasóink mintegy 14 százaléka azt gondolja, hogy nincs nagy jelentősége az ügynek, mivel a jegyzőkönyvekben szereplő mondatok baráti beszélgetéseken hangzottak el. Közel 17 százaléknyian gondolják, hogy mivel nem adták el a tokaji céget, kár az egészről beszélni. Olvasóink 14 százalékát pedig nem érdekelte az ügy, de ennek ellenére szavazott.

A Fővárosi Bíróság múlt héten nem jogerősen döntött úgy, hogy nem kell helyreigazítást közölne az Élet és Irodalomnak az általa közölt taggyűlési jegyzőkönyvek miatt. A hetilap korábban azt írta, hogy voltak olyan taggyűlési jegyzőkönyvek, amelyek szerint Orbán Viktor még hivatalban lévő miniszterelnökként felesége cégtársainak tanácsokat adott azzal kapcsolatban, hogyan lehetne megszerezni a Tokaj Kereskedőház Rt. állami borászati céghez tartozó egyes területeket. Orbán Viktor az üggyel kapcsolatban korábban annyit mondott, hogy nem járt taggyűlésekre és nem támogatta az állami cég feldarabolását.

A volt miniszterelnök a szavazás ideje alatt, kedden szólalt meg először az ítélet után. Nyilatkozata szerint, ami az ügyben folyik, az ködösítés és mellébeszélés. "Továbbra is csak azt tudom mondani, amit mindig: vegye már végre valaki a bátorságot, hogy ha törvénysértéssel vádol, egyenesen mondja meg, hogy mikor és hol sértettem meg és melyik magyar törvényt, és legyen bátorsága vállalni a következményeket" - mondta Orbán. "Kivárjuk az első jogerős ítéletet, és utána az ügyvédek meghozzák a szükséges döntést" - tette hozzá Orbán Viktor.