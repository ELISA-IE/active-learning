A tervezettnél kisebb lehet az államháztartási hiány

A megcélzott alatt marad az államháztartás egész évre vonatkozó - önkormányzatok nélküli - hiánya a Pénzügyminisztérium (PM) legújabb prognózisa alapján. A minisztérium most úgy számol, hogy idén 1021,242 milliárd forint lesz az államháztartási deficit, szemben a korábban közölt 1023 milliárd forinttal.

Teljesülni fog a hiánycél, a pénzforgalmi szemléletű deficit az államháztartásban a GDP-hez mérten 4,7 százalék lesz - mondta csütörtökön sajtótájékoztatón Katona Tamás, a Pénzügyminisztérium politikai államtitkára. Az eredményszemléletű hiány a GDP-hez viszonyítva 6,1 százalékon áll majd, vagy még ennél is kisebb lesz. Így a bruttó államadósság várhatóan a GDP 57,7 százalékát éri el 2005-ben. 

A PM által közzétett számsor alapján a központi költségvetés 2005 decemberében 187,8 milliárd forint többlettel zár majd. Az önkormányzatok nélküli pénzforgalmi deficit a Pénzügyminisztérium (PM) legújabb prognózisa alapján valamivel kisebb lesz az egész évre vonatkozóan, mint a hiánycél, a PM most úgy számol, hogy idén 1021,242 milliárd forint lesz az államháztartási deficit pénzforgalmi szemléletben, szemben a korábban közölt 1023 milliárd forinttal. 

Katona Tamás részletesen elemezte a pénzforgalmi és az uniós elszámolás szerinti, eredményszemléletű deficit közötti különbséget. Elmondta: a két elszámolás közötti legjelentősebb különbség alapján az úgynevezett "ESA-híd" a pénzforgalmi deficit fölött 2,5 százalékponttal lenne az uniós hiány, míg az önkormányzatok várható hiánya a GDP-hez mérten 0,2 százalék lenne. 

A nyugdíjreformot beszámítva, azaz az úgynevezett nyugdíjkorrekció hatását is figyelembe véve viszont 1,3 százalékponttal javul az államháztartási hiány, így adódik, hogy az eredményszemléletű deficit a GDP arányában 2005-ben várhatóan 6,1 százalék lesz. 

A Pénzügyminisztérium államtitkára szólt arról is, hogy a két deficitszám között a különbség elsősorban abból adódik, hogy az eredményszemléletű hiány már teljes egészében tartalmazza az ez évi autópálya-építésekre, illetve azokkal kapcsolatos kiadásokra vonatkozó tételeket is.  

Katona Tamás elmondta: nagyon jó a magyar gazdaság teljesítménye, a PM számításai alapján az első háromnegyed évben a GDP hozzávetőleg 4,4 százalékkal bővült, míg a KSH adata szerint a harmadik negyedévben még ennél is többel, 4,5 százalékkal nőtt a bruttó hazai termék, így várhatóan a korábbi prognózis fölött lesz az ez évi GDP-bővülés. Kiemelte azt is, hogy az infláció adatai továbbra is kedvező képet mutatnak, a novemberi pénzromlás ütemét is beszámítva az év egészét tekintve az infláció várhatóan 3,6 százalék vagy akörül lesz.

A közigazgatási államtitkár az államháztartás novemberi számait elemezve elmondta, mint azt már publikálta a tárca, az eredeti elképzeléshez képest mintegy 44 milliárd forinttal kisebb lett az államháztartási deficit ez év novemberében, és végül is a XI. hónapban a hiány 135,5 milliárd forintot tett ki. Ez nagyrészt abból adódott, hogy az államháztartási bevételek magasabbak voltak a korábbi prognózisnál, a kiadások pedig megfelelően alakultak. 

A PM továbbra is konzervatív prognózist érvényesít, de ennek alapján is a 2005. évi egész éves államháztartási deficit 1021 milliárd forint körül alakul. Arról is szólt, hogy 2005 második negyedévének adatait tekintve az ország devizában fennálló bruttó adóssága 36,96 milliárd eurót tesz ki, ebből az államháztartás és a jegybank együttes bruttó devizaadóssága 16,05 milliárd euró volt. A devizában fennálló nettó adósság az egész országra nézve 13,61 milliárd euró volt a 2005. második negyedévi adatokat tekintve, ebből az államháztartás és a jegybank nettó devizaadóssága 1,46 milliárd eurót mutatott. 

A Pénzügyminisztérium államtitkára cáfolta azt, hogy lényegesen nőttek volna a felszámolások az idei évben. Közölte: 2003-ban a társas vállalkozásokat tekintve 7660 felszámolás történt, 2004-ben 7542 felszámolást regisztráltak, míg 2005 harmadik negyedévének végéig 5579 felszámolás történt. Így az államtitkár szerint elmondható, hogy az elmúlt három évet tekintve stagnál a cégfelszámolások száma.

"A körbetartozások hosszú ideje gondot jelentenek a magyar gazdaságban, de a KSH adatai nem igazolják vissza, hogy emiatt nőttek a cégfelszámolások, illetve hogy a tartozások jelentősen emelkedtek volna" - hangoztatta Katona Tamás. 

Arról is szólt, hogy a többségi állami tulajdonban lévő Hitelgarancia (HG) Rt. csütörtöki rendkívüli közgyűlésén jóváhagyta új üzleti szabályzatát, amely szerint a jövőben kezességvállalással állhat majd a kis- és közepes vállalkozások faktoringügyletei mögé. A cégek a tartozásaikat a HG Rt. segítségével is faktorálhatják, ami azt jelenti, hogy kintlévőségeikhez egy részéhez korábban juthatnak hozzá. 

Katona Tamás kérdésekre válaszolva közölte: a Budapest Airport privatizációja várhatóan ez év karácsonyig lezárul, a privatizációs szerződést valószínűleg aláírják, és megvan a remény arra, hogy az ügylet pénzügyi zárása is megvalósuljon még az idén. 

Szintén kérdésre reagálva elmondta, a BA Rt. privatizációjából származó bevételt hitelek előtörlesztésére használják majd fel, amelyből részben átvállalják a Nemzeti Autópálya Rt. egy jelentősebb, mintegy 170 milliárd forintos hitelét. Emellett olyan államadósságot törlesztenek majd, amelyeknek kamatfelára jelentős mértéket tesz ki. Hangoztatta: a kormány konzultál majd a jegybankkal, hogy forint- vagy devizaadósságot törlesszenek-e a BA Rt. eladásából befolyó privatizációs bevételből. 