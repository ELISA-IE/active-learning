Továbbra is 60 dollárhoz közelít az olajár

Az amerikai könnyűolaj hordónkénti ára 40 centtel 58,97 dollárra csökkent az ázsiai kereskedelemben. A Brent 37 centtel 57,95 dollárra süllyedt. A szakértők szerint ennek ellenére 60 dollár fölé emelkedhet az olajár - írja a BBC News.

Kedden némi enyhülés következett be az olajárakban az elmúlt négy nap alatti 4 dolláros emelkedés után. Az amerikai könnyűolaj hordónkénti ára 59,92 dollárról 58,97 dollárra csökkent, az északi-tengeri Brent 37 centes árcsökkenés után most 57,95 dollárba kerül. 

Szakértők szerint az erős kereslet, az olajellátás fenyegetettsége és a finomító-kapacitás elégtelensége akár 60 dollár fölé emelhetik az olajárakat. A Statoil napi 920 ezer hordós termelését fenyegeti az 500 norvég munkást érintő bérvita. A bértárgyalás eredménye kedd délutánra várható.

Szakértők aggódnak, hogy az olajfinomítók nem tudnak lépést tartani a folyamatosan és erősen növekvő kereslettel az év második felében. Eközben a BBC News értesülései szerint az amerikai üzemanyag és fűtőolajkészletek az átlagosnál alacsonyabb szintre süllyedtek.

Az OPEC múlt héten 500 ezres kvótaemeléssel próbálta enyhíteni az olajárakra nehezedő nyomást, és további hasonló mértékű emelést helyezett kilátásba, amennyiben az árak tartósan magasan maradnak. Szakértők kétségbe vonják, hogy az OPEC intézkedései sikerrel járnának, mivel a tagországok nem hivatalosan már közel 30 millió hordóra emelték a termelést. 