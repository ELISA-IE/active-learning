Iskolakezdés támogatása adómentesen

A munkáltató, illetve a bér kifizetője a tanévkezdéssel járó terhek enyhítése érdekében legfeljebb 17 ezer forint összegű adómentes iskolakezdési támogatást nyújthat dolgozóinak a törvényben rögzített feltételek megvalósulása esetén. Más kifizető - például szakszervezet - csak adófizetési kötelezettség mellett nyújthat ilyen támogatást - áll az APEH közleményében. 

A személyi jövedelemadóról szóló törvény január 1-jétől hatályos módosítása szerint 15 ezer forintról 17 ezer forintra nőtt az adómentes iskolakezdési támogatás összeghatára és 30 nappal meghosszabbodott a támogatás folyósítására nyitva álló időszak hossza is.

 

A támogatásban az általános iskolások és a középiskolások részesülhetnek a családi pótlékra jogosult szüleik vagy a vele közös háztartásban élő házastársuk útján. A juttatás az iskolai tanulmányokat ebben a tanévben megkezdő gyermekeket is megilleti. Fontos kiemelni, hogy az adómentességnek nem feltétele, hogy a családi pótlékot tényleges az adott munkavállaló részére folyósítsák, elegendő, ha arra a törvényi szabályok szerint egyébként jogosult lenne. Élettársi kapcsolatban élő magánszemély számára azonban a juttatás csak akkor adható adómentesen, ha a vonatkozó szabályok szerint ő maga is jogosult a családi pótlékra, azaz a támogatott gyermek az élettársak közös gyermeke.

 

Az adómentes értékhatár az eddigi 15 ezer forintról gyermekenként évi 17 ezer forintra emelkedett. A juttatásban azonban a gyermek, tanuló mindkét szülője (vagy a vele közös háztartásban élő házastársa) útján részesülhet akkor is, ha az érintett magánszemélyek azonos munkáltatónál dolgoznak. Egy gyermek után tehát összesen 34 ezer forint adómentes támogatás folyósítható.

 

Az iskolakezdési támogatás adómentességéhez fűződő további szabály, hogy a tanév első napját megelőző és követő 60 napon belül adható. 2005-ben ez a július 2-a és október 31-e közötti időszakot jelenti, beleértve az időszak első és utolsó napját is.

 

A munkáltató, a bér kifizetője a támogatást három formában nyújthatja: tárgyi formában tankönyv, taneszköz, ruházat juttatásával; ezen termékek vásárlásáról a munkáltató, illetve a bér kifizetője nevére szóló számla ellenértékének megtérítése formájában (A juttatás ebben az esetben akkor valósul meg, ha a szülő az említett időszakban megvásárolja a kedvezményezett körbe tartozó javakat és az erről szóló számlát munkáltatójának leadja. Az adómenteség szempontjából annak nincs jelentősége, hogy a számla ellenértékét a munkáltató a jelzett időszakon belül vagy azon kívül téríti-e meg);- kizárólag az említett javak vásárlására jogosító utalvány formájában. (Ebben az esetben nem szükséges a munkáltató nevére szóló készpénzfizetési számla kiállítása, a törvényi adómentességi feltétel teljesítéséhez elegendő az utalványt forgalmazó társaság számlája.)A taneszköz fogalmának meghatározását nem tartalmazza a törvény, erre az egyébként használatos Kereskedelmi Vámtarifa sem ad útmutatást. Az APEH álláspontja szerint általánosságban taneszköznek tekinthető minden olyan tartós vagy gyorsan elhasználódó tárgy, eszköz, amely a tanuláshoz általában szükséges. Ilyen például a füzet, rajzlap, ceruza, toll, festék. Ruházat alatt bármilyen iskolában hordható ruhaneműt kell érteni, mint például nadrág, szoknya, ing, póló, blúz, cipő, kabát, tornacipő, tornaruha stb. Tankönyvnek az a közoktatásban használt tankönyv minősül, amely szerepel az adott tanévre érvényes tankönyvjegyzékben. A segédkönyvek, a tanulási segédletek és a tanári kézikönyvek nem tartoznak ide.

 

A munkáltatónak, a bér kifizetőjének az adómentes iskolakezdési támogatás összegéről magánszemélyenként nyilvántartást kell vezetnie, melynek tartalmaznia kell a magánszemély adóazonosító jelét, valamint a magánszemély útján adómentes iskolakezdési támogatásban részesített gyermek(ek), tanuló(k) adóazonosító jelét (ennek hiányában természetes azonosító adatait). A nyilvántartást nem kell az adóhatósághoz eljuttatni, hanem az adó utólagos megállapításához való jog elévüléséig meg kell őrizni.

 

A fentiektől eltérő feltételek mellett adott, vagy a 17 ezer forintot meghaladó összegű támogatás (a 17 ezer forint feletti rész tekintetében) a szülő, illetve házastársa munkaviszonyból származó, adóköteles jövedelmének minősül.