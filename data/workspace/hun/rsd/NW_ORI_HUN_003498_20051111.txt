Még mindig a férfi a családban a főnök

A nő a család lelke, a férfi pedig a család feje - még mindig tartja magát ez a felfogás a fiatal családok körében - derült ki egy kutatásból, melyben 25 és 35 év közötti párokat kérdeztek meg. A gyereket vállaló párok élete teljesen átalakul, közös céljuk a gyerek maximális kiszolgálása lesz. Az anyák leginkább attól tartanak, hogy szülés után elromlik az alakjuk és nehezen találnak munkát.

A magyar fiatal - gyerekes és gyerek nélküli - párok életmódját vizsgálta az a kutatás, melynek eredményeit a napokban tették közzé. A Millward Brown piackutató cég megállapításai a fiatal családok szokásaira, vágyaira és félelmeire terjednek ki. A kutatást 13 európai országban és 5 dél-amerikai országban végezték el.

A magyar pároknál még mindig dominál a hagyományos férfi, női, illetve szülői szerepekről kialakult felfogás, vagyis úgy gondolják, hogy a nő a család lelke, a férfi pedig a család feje - derül ki a kutatásból. A gyerekvállalást életre szóló felelősségvállalásnak tartják, és úgy gondolják, hogy a gyerek születése után le kell mondaniuk a saját igényeikről. A nőknek lehetnek családon kívüli ambíciói karrierjüket illetően, de a családon belül egyértelműen az anyaszerep az övék - vélekednek a magyar 25-35 év közötti párok. 

A gyerek nélküli párok egyrészt törekednek az anyagi és érzelmi stabilitásra, ugyanakkor megvan a lehetőségük néha kissé hedonista életmódot is folytatni. A kutatás megállapítása szerint ez utóbbi - főként az anyagi korlátok miatt - a magyar párokra kevésbé jellemző, mint a kutatásban részt vevő külföldi fiatalokra. A magyar párok hétköznapjaik programjait a munka köré, hétvégéken pedig partnerükhöz igazítják. Szabadidejük nagy részét a párok közös programokkal, családlátogatásokkal töltik. A hobbira és a sportra általában nem jut idejük. 

A fiatal párok félelmei leginkább anyagi jellegűek: félnek a munkahelyük elvesztésétől, anyagi visszaeséstől, egészségük megromlásától, illetve tudásbeli lemaradás miatt versenyképességük elveszítésétől. Különösen a nők tartanak a negatív társadalmi megítéléstől alakjuk elvesztése miatt. Miként félelmeik, vágyaik is anyagi jellegűek, így a jó és jól fizető munkahely, kiegyensúlyozott anyagi helyzet, saját lakás vagy legalább a lakáshitel kifizetése, külföldi utazás szerepelnek vágyaik között.

A gyerek kiszolgálása kerül központba

A gyermekes párok életstílusát teljesen a gyerek határozza meg. Elsődleges céljuk a gyerek anyagi és érzelmi biztonságának megteremtése. A párok fölosztják egymás között a házimunkát és a gyerekhez kapcsolódó feladatokat. Életük monoton és rutinszerű, ahol a gyerek maximális kiszolgálása áll a középpontban. A hétvégi kikapcsolódás is az egész családot érintő kirándulásokból, bevásárlásokból, nagyszülői látogatásokból áll. A fiatal szülők ritkán járnak el szórakozni a gyerek nélkül, és nem találják már a közös hangot a régi barátokkal, ezért baráti társaságuk is gyermekes szülőkből áll. 

Az anyákat leginkább az foglalkoztatja, hogy állást találjanak a gyerekkel otthon töltött idő lejárta után. Ebből adódóan jobban odafigyelnek külsejükre, és mindennapjaikban nagy hangsúlyt kap az egészséges étrend. A házastársak nem félnek a partnerük elvesztésétől, úgy gondolják, hogy az anyagi szövetség, az erős érzelmi stabilitás összetartja őket.