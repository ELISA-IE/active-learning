Újra növekedést jelentett a Nokia

Közel ötödével növelte profitját a finn mobilóriás Nokia. A világ legnagyobb mobiltelefon-gyártója kamerás és multimédiás készülékeinek köszönhetően erősítette meg piaci vezető pozicióját.

Tizennyolc százalékos profitnövekedést jelentett a finn Nokia mobiltelefon-gyártó az első negyedévre, a tavalyi adatokhoz viszonyítva. A finn vállalat nettó 863 euró hasznot könyvelt az első negyedévre. Az eladások tizenhét százalékkal emelkedtek az első három hónapban tavalyhoz képest. A finn cég összesen 7,4 milliárd euró bevételre tett szert az eladásból.

A Nokia kétfelől szerezte vissza piaci vezető helyét: kamerával és multimédiás eszközökkel felszerelt, drága okostelefonjaik igen népszerűnek bizonyultak. Ugyanakkor az olcsó telefonok piacán is erősítettek: lejjebb szorították egyszerűbb készülékeik árát. Ezzel a stratégiával olyan gyártóktól sikerült vásárlókat elhódítaniuk, mint a Sony Ericsson vagy a Motorola. Az utóbbi kilenc hónapban a Nokia 33 százalékra növelte piaci részesedését. 

A piacvezető pozíció visszaszerzését követően a Nokia innentől ismét a profit növelésre koncentrál majd. Jorma Ollila vezérigazgató bejelentette, hogy a profitnövelés érdekében idén csökkentik a kutatás-fejlesztésre szánt összeget.

A Nokia optimista előrejelzést tett közzé a második negyedévre. A világ legnagyobb mobiltelefon-gyártója 7,9-8,2 milliárd euró eladásból származó bevételt vár a második negyedévtől.