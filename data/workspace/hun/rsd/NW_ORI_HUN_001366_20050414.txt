Utakat zárnának le a benzinár miatt a fuvarozók

A Magyar Közúti Fuvarozók Egyesülete azt követeli, hogy az üzemanyagárak jövedéki adóját csökkentsék tíz forinttal. Ha ezt tárgyalások útján nem sikerül elintézniük, akkor akár az utakat is lezárják.

"Minden törvényes eszközt bevetünk, hogy a magas üzemanyagárak csökkenjenek, ha a tárgyalások nem vezetnek eredményre" - mondta az [origo]-nak a Magyar Közúti Fuvarozók Egyesületének főtitkárhelyettese, Karmos Gábor. A szervezet azt szeretné elérni, hogy a kormány tíz forinttal csökkentse az üzemanyag jövedéki adóját, ezért a Pénzügyminisztériummal hónapok óta folytatnak szakértői szintű egyeztetéseket. Elmondásuk szerint azonban a türelmük elfogyott, nem kis részben a legutóbb, 12 forintos áremelés miatt. 

"A jövő hét közepén tartunk elnökségi ülést, ahol, ha addig nem történik előrelépés, arról fogunk ott dönteni, hogy milyen tárgyaláson kívüli eszközökhöz folyamodjunk" - jelentette ki a főtitkárhelyettes, aki hozzátette, hogy minden, a hatályos törvényeknek megfelelő tiltakozási módot elképzelhetőnek tartanak. Arra a kérdésre, hogy ebbe a demonstráció és az útlezárások is beletartoznak, a főtitkárhelyettes igennel felelt, megjegyezve, hogy reméli, hogy erre nem lesz szükség. A Magyar Közúti Fuvarozók Egyesülete több mint kétezer vállalkozást képvisel, ezek összesen 30-35 ezer járművel rendelkeznek, jórészt kamionokkal.

"A szakértői tárgyalások napokon belül lezárulhatnak, és remélhetőleg a politikai szintű tárgyalások gyorsan sikerre vezetnek" - reménykedett Karmos Gábor, aki hozzátette, hogy a literenkénti 10 forintos csökkentés számításaik szerint 7 milliárd forintos bevételkiesést jelentene a költségvetésnek. "Sok egyéb kedvező hatás mellett a magyar fuvarozók versenyképessége javítása érdekében is fontos lenne a gázolaj árának csökkentése" - érvelt a főtitkárhelyettes.

Az egyesület az üzemanyag-forgalmazók felé is tett egy felhívást. Ebben arra kérték őket, hogy visszafogottan járjanak el a gázolaj árának emelésekor, "mert tarthatatlan, hogy Európában a harmadik legmagasabb árért vásárolható Magyarországon az üzemanyag".