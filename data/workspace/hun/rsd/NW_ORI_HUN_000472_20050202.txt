Egyiptomba várják Abbászt és Saront

Elfogadta Egyiptom békekonferencia-meghívását Ariel Saron Izraeli miniszterelnök, és Mahmúd Abbász a palesztin hatóság elnöke. Saron hatalomra jutása óta ez lesz a legmagasabb szintű találkozó. Izrael megígértre, hogy a tárgyalásokig felfüggeszti a palesztin szélsőségesek elleni körözéseket. Ugyanakkor Saron biztonsági kabionetje további bizalomnövelő intézkedésekre készül, cserébe azért, mert Abbász jelét adta: komolyan gondolja, hogy megfékezi a zsidó állam elleni erőszakot.

Békekonferenciát szervez Egyiptom. Ariel Saron izraeli kormányfő, és Mahmúd Abbász, a palesztin hatóság elnöke egyaránt elfogadta a meghívást jövő hét keddre, Sarm el-Sejkbe. A találkozón Abdullah jordániai király is részt vesz. A béketalálkozó házigazdája Hoszni Mubarak egyiptomi elnök szerdán küldte szét a meghívókat.

A találkozó a legmagasabb szintű izraeli-palesztin tárgyalás lesz az óta, hogy Ariel Saron kormányra került. Saron elutasította a tárgyalásokat Arafattal, mondván, az idős palesztin vezető nem tudja féken tartani a terroristákat, és maga is a szélsőségesekhez húz. A Fehér Ház, Saron hatására szintén osztotta ezt a nézetet.

Saron már több ízben találkozott Abbásszal: 2003-ban, Abbász rövid ideig tartó palesztin miniszterelnöksége idején többször tárgyalt Saronnal. Együtt indították el az "Útiterv" névre hallgató békefolyamatot, amely az utóbbi időkben többször is végleg megfenekleni látszott.

Mindkét politikus "történelmi lehetőségnek" nevezte a jövő keddi találkozót. A BBC News szerint Izrael jó szándéka kifejezéseképp ígéretet tett arra, hogy felfüggeszti a palesztin szélsőségesek elleni hajtóvadászatot a találkozóig.

Amos Gilad védelmi tisztviselő a bejelentéshez hozzáfűzte, ez nem azt jelenti, hogy a szélsőségesek jövő keddig szabadon garázdálkodhatnak. "Ez csak felfüggesztés, nem amnesztia. Ha a körözött palesztinok újra terrortevékenységbe kezdenek, újraindítjuk ellenük a hadműveleteket." - figyelmeztetett Gilad.

Izrael körözési listáján 300 palesztin szélsőséges lehet. A palesztin felkelés, a Második Intifáda kitörése óta több száz emberrel végeztek az izraeli csapatok. Az izraeli kormány célzott gyilkosságoknak nevezi az akciókat, amelyek során ismert palesztin szélsőségeseket likvidálnak.

A hétfői palesztin zavargások után - amelyeket egy gázai diáklány megölése váltott ki - Izrael bejelentette, hogy lassítja a csapatkivonás ütemét a Gáza-övezetből. Saron korábbi terve értelmében kiürítenék a zsidó telepeket és mintegy nyolcezer embert telepítenének át Izrael más területeire.