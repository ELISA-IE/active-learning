Vásárlási láz tört ki a Wilma miatt Floridában

Pánikszerű bevásárlás kezdődött Floridában, ahová az előrejelzések szerint a hétvégén érkezik meg a Wilma hurrikán. Feltöltik az állami étel- és vízkészleteket is. Az amerikai hurrikánközpont szerint a Wilma - amely 10 emberrel végzett Haitin - egyre erősödik.

Vízzel és konzervekkel szerelkeznek fel a floridaiak a közelgő Wilma hurrikán miatt, amely az előrejelzések szerint hétvégén éri el az amerikai partokat. Az emberek azt mondják, hogy a Katrina hurrikán szeptemberi pusztítása óta már minden szélvihart komolyan vesznek - írja a New York Times. "Többé nem váruk az utolsó pillanatig. Megtanulták az emberek a leckét" - mondta egy Port Charlotte-i lakó.

Az állami víz-, étel- és jégkészleteket is feltöltik. A legtöbb bolt és bevásárlóközpont is extra mennyiségű készleteket rendelt. "Remélem az emberek nem aggódnak. Ez most nem az aggódás, hanem a felkészülés ideje" - mondta egy idős asszony, bár lenne miért aggódniuk a floridaiaknak.

Az amerikai hurrikánközpont jelentése szerint a Wilma 5-ös erősségű hurrikánná fejlődött a Karib-tenger fölött. Szélerőssége már eléri a 150 km/órát. A szélvihar legutóbb Haiti szigetére csapott le, ahol 10 ember halt meg az ítéletidő következtében. Az előrejelzések szerint a hurrikán tovább erősödik majd és feltehetően éles kanyart véve, hirtelen csap le Floridára.

A Wilma már akkor is történelmet ír, ha nem tarolja le az amerikai partokat. Ez ugyanis az idei 12. hurrikán, amivel - 1969 mellett - az idei év számít a legviharosabbnak az Egyesült Államokban a feljegyzések 1851-es vezetése óta. A hurrikán-szezon november 30-án ér véget.