Enyhítenék a britek a terroristaellenes törvényt

A brit belügyminiszter bejelentette: új ellenőrzési módszereket vezetnek be azokkal a terrorista tevékenységgel gyanúsítottakkal szemben, akiket valamilyen okból nem tartóztathatnak le. Az új szabályozás a vitatott terrorellenes törvény helyébe lép, amely megengedte például, hogy a terrorista tevékenységgel gyanúsítottakat bármiféle vizsgálat nélkül fogva tartsák.

A 2001-ben hozott terrorellenes és biztonsági törvényről nemrég a legfelsőbb bíróság kimondta, hogy ellentétes az Európai Emberi Jogok Konvenciójával. A törvény többek között lehetővé tette, hogy bármiféle vizsgálat nélkül fogva tartsák azokat a személyeket, akikről feltételezik, hogy terrorista cselekményt követtek el. Az új törvény szerint az ilyen személyeket a jövőben megfigyelnék, egyes esetekben korlátoznák a mozgásukat, például lakhelyelhagyási tilalmat, házi őrizetet rendelnének el.

 

A szeptember 11-i terrortámadást követően eddig 12 személyt őriznek terrorizmus vádjával. Őket azonban az új törvény életbelépéséig nem engedik szabadon. Az új törvényt a britekkel és a külföldiekkel szemben azonos módon alkalmaznák - írta az Independent.