Újabb nyilas bukott le Ausztráliában

A magyar nyilaskeresztes párt egykori magas rangú tisztségviselőjét leplezték le Ausztráliában. A Wiesenthal-központ felszólította az ausztrál kormányt, hogy derítse ki, terheli-e felelősség háborús bűncselekményért a férfit. A lebukott férfi egy ausztrál lapnak adott nyilatkozatából kiderült, hogy holokauszttagadó és ártalannak tartja a nyilas vezéreket.

A háborús bűnökkel vádolt Zentai Károly után újabb egykori magyar nyilast találtak Ausztráliában, akit a hétvégén "leplezett le" egy ausztrál parlamenti képviselő. A 89 éves P. Lajos a második világháború alatt a Magyar Nyilaskeresztes Párt egyik vezetőjének, a háborús bűnök miatt kivégzett Gera Józsefnek volt a titkára, és vezette a párt ifjúsági szervezetét is.

A nácivadász Wiesenthal-központ felszólította az ausztrál és a magyar kormányt, hogy vizsgálják ki a most felfedezett nyilas világháborús tevékenységét és azt, terheli-e őt felelősség valamilyen háborús bűncselekményért.

P. Lajos az Australian című napilapnak adott nyilatkozatában tagadta, hogy a nyilaskeresztes párt antiszemita lett volna, mondván, a háború alatt mindenki zsidóellenes volt. A holokauszttagadó idős férfi azt is mondta, hogy a háborús bűnösként kivégzett nyilas vezérek teljesen ártatlanok voltak, és csak azért akasztották fel őket, mert a háború után minden a "zsidók kezére került". (A második világháború alatt mintegy 600 ezer magyar zsidót pusztítottak el a nácik és a nyilasok.)

P. Lajos Kardos Lajos néven érkezett Ausztráliába 1949-ben. Az egykori nyilast lebuktató parlamenti képviselő azt vizsgáltatná ki, hogyan engedhettek be az országba egy ilyen magas rangú nyilas tisztségviselőt.