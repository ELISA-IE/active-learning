Nem történt katasztrófa az akabai repülőtéren

Kisebb balesetet szenvedett egy orosz gyártmányú teherszállító repülőgép kedden az izraeli határ közelében, de nem zuhant le - közölte a Royal Jordanian légitársaság.

A ZAKA izraeli mentőszolgálat korábban azt jelentette, hogy lezuhant egy jordániai repülőgép az izraeli határhoz közel fekvő Akaba repülőterén. Bászil Kiláni, a jordániai légitársaság szóvivője részletek ismertetése nélkül annyit mondott: nem zuhant le a repülőgép, csak kisebb balesetet szenvedett.

A jordániai polgári légiközlekedési hatóság illetékese szerint a balesetnek nincsenek áldozatai. Egy izraeli televízió szerint a repülőgép leszálláskor felborult az akabai repülőtéren. Az izraeli mentőszolgálat is felülbírálta korábbi közlését, és legújabb közleményében arról beszélt, hogy egy jordániai repülőgép futóművének egyik kereke szétment leszállás közben.