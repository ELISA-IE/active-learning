Vaddisznók terjesztik a sertéspestist

Nem oldják fel a nyolc nógrádi faluban elrendelt sertéskarantént, és egyelőre marad az északi országhatár 20 kilométeres körzetében vadászókra vonatkozó korlátozás is. A szlovákiai Fülekpilisen kitört sertéspestist a vaddisznók hozhatják át Magyarországra.

"Egészségesek a fertőzött telep körzetében élő állatok, ennek ellenére még nem oldhatjuk fel a nyolc Nógrád megyei faluban korábban elrendelt sertéskarantént" - mondta Csábi Mihály, a helyi Állat-egészségügyi és Élelmiszer-ellenőrző Állomás főállatorvosa. Az országhatártól mindössze másfél kilométerre lévő szlovákiai Fülekpilis községben még augusztus végén ütötte fel a fejét a sertéspestis egy magánkézben lévő telepen, ahol azonnal elaltattak 851 állatot. A magyar hatóságok ezt követően rendelték el a karantént.

A "Sertéspestis-védőövezet" feliratú piros tábla még mindig kinn van az egyik körzetbeli település, Ipolytarnóc elején és végén is. Szabó Tibor polgármester elmondta az [origo]-nak, hogy mint a többi településen, úgy náluk is tilos a sertések be-, illetve elszállítása, emellett minden disznóvágás előtt az állatot kötelezően meg kell vizsgáltatni. Hozzátette: eddig sem fertőzött, de még gyanús állatot sem találtak. A polgármester közölte: tavaly már két alkalommal volt sertéspestis Szlovákiában, de az óvintézkedéseknek köszönhetően náluk nem volt baj.

Az időről időre megjelenő sertéspestisjárványokért a vaddisznók a "felelősek", ezért a szlovák járványügyi szakemberek már korábban megkezdték a vakcinázást: oltóanyaggal kevert csalikat raknak ki az erdőkbe. A betegséget csak a fertőzött vaddisznók hozhatják át az országhatáron, ezért Pest, Nógrád, Borsod-Abaúj-Zemplén, valamint Heves megye északi részén, a határ 20 kilométeres körzetében a vadászokat is ellenőrzik. Több hónapon át minden elejtett vaddisznót meg kell vizsgáltatni, mielőtt azt megeszik.

Csábi Mihály szerint, ha minden jól alakul, október végén feloldhatják a karantént. A főállatorvos elmondta azt is, hogy emberekre nem veszélyes a sertéspestis, de ha az állatok között elterjedne a betegség, nagy kárt okozhatna.