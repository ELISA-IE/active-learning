Viagra-spammereket perel a Pfizer és a Microsoft

A Pfizer és a Microsoft közösen lép fel Viagra-spameket küldő cég ellen. A két óriásvállalat összesen tizenhét pert indít párhuzamosan két nemzetközi gyógyszerforgalmazó spamhálózat ellen. A Microsoft és a Pfizer a több százmillió reklám e-mail, valamint a Viagra-helyettesítők forgalmazása miatt fordult a bírósághoz.

Viagra-spammer hálózatokat perelt be a Microsoft és a Pfizer. A szoftver- és a gyógyszeróriás két nagy hálózat ellen indított összesen tizenhét pert. A hálózatok Viaga-helyettesítő szerekkel üzletelnek, amelyeket kéretlen e-mailek tömegével reklámoznak - írja a BBC News.

A Pfizer szerint a hálózat - amelynek tagja például a CanadianPharmacy, illetve az E-Pharmacy Direct - "illegálisan kereskedtek hamis és bevizsgálatlan potencianövelő szerrel, amelyről azt állították, Viagra". A gyógyszeróriás közleménye szerint a perrel a vásárlók egészségét igyekszik megóvni a szerinte mérgező hamisítványok mellékhatásaitól.

A Microsoft a Discount RX, a Virtual RX és az EzeDrugStore.com. gyógyszerspammer oldalak ellen indított pert. A spammerek több százmillió kéretlen reklámlevelet küldtek szét a cég MSN levelezőhálózatára. A reklám ezen fajtája megsérti az USA 2003-as spamellenes szövetségi törvényét - ez adott jogalapot a Microsoftnak a perre.

A Microsoft és a Pfizer a per megindítása előtt hét hónapig vizsgálta az érintett termékeket és forgalmazókat. Kiderült: a megrendeléseket New York-i számítógépek fogadják, amelyek egy kanadai hívóközpontba továbbítják őket. Innen az indiai gyártónak küldik tovább az adatokat. A gyógyszerek Indiából érkeztek az USA-ba, de a kézbesítést már egy amerikai légiszállítási társasággal végeztetik.