Őszre lehet elegendő gabonaraktár

Július végére készülnek el az első kormánytámogatással épített gabonaraktárak. A nyár végére körülbelül tíz, egyenként 15 ezer tonnás gabonaraktárt adnak át. Szeptember végére újabb 800 ezer tonna raktári kapacitás készül el a tervek szerint. Az FVM összesen 2-2,5 millió tonnás kapacitás-bővüléssel számol idénre. A mostanra felépült raktárak alig néhány hét alatt készültek el. Az EU-ban tíz százalékkal alacsonyabb gabonatermésre számítanak, mint tavaly.

Várhatóan augusztus elején adja át az agrárminiszter az első haza, és EU-támogatásból épült gabonaraktárakat. A raktárak építését a Nemzeti fejlesztési terv agrár és vidékfejlesztési programjából, és banki hitelből finanszírozták - írja a Világgazdaság. A pályázók összesen 45 százalékos támogatást vehettek igénybe.

 

Június végére 3-4 raktár áll majd készen, ehhez augusztusban újabb 7-8 raktár készül majd el az FVM ütemezési terve szerint. A raktárak egyenként tizenötezer tonnás kapacitással rendelkeznek. 

 

A most épülő tárolókat egyébként alig néhány hét alatt sikerül befejezni, köszönhetően annak, hogy az építtetők már az év elején beadták a támogatási pályázatokat, és banki hitelt is szereztek. Egyes helyeken csak kész technológiából kellett új tárolókat felhúzni, ugyanis a szükséges infrastruktúra: utak, mázsálóház már rendelkezésre állt.

 

A tizenöt tonnás tárolók építésére már korábban is jelentkezett hatvan gazdálkodó - közülük 55-en már hitelt is szereztek. Összesen tehát mintegy 800 ezer tonnányi plusz tárolókapacitás épül a tizenöt tonnás egyentárolókból. Emellett az FVM októberre, vagyis a kukorica-betakarítás idejére további 1,5 millió tonnányi tároló felépülésér számít, így az idén mintegy 2-2,5 millió tonnával bővül a kapacitás.

 

A jelenlegi 13-14 millió tonnás tárolókapacitás mintegy felében még tavalyi gabonát tárolnak. A 7-7,5 millió tonna körüli idei termést még el lehet helyezni a jelenlegi raktárkapacitás mellett, azonban várható, hogy az ősszel betakarított kukorica és napraforgó tárolása gondokat okoz majd.

 

Az Európai Unió területén tíz százalékkal kevesebb termésre számítanak, mint tavaly. A tavalyi 259,3 milliós rekordterméshez képest 28 millió tonnával lesz kevesebb a gabonatermés. Búzából tízmillió tonnával kevesebbre számítanak az idén tavalyhoz képest - írja a Napi Gazdaság.

 

A terméskiesés oka az elhúzódó aszály Spanyolországban, Portugáliában, Francia- és Görögországban. A szárazság nem olyan súlyos, mint a 2003-as aszály, de jóval tovább tart annál.