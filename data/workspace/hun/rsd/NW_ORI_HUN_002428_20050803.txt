Több száz halott babát találtak egy párizsi kórházban

351 halva született csecsemőt találtak egy neves párizsi kórház halottasházában. Voltak közöttük olyan holttestek, amelyek 20-25 éve hevertek ott teljesen szabálytalanul. Az ügyben számos vizsgálatot indítottak.

Hatalmas a felzúdulás Franciaországban, miután egy neves párizsi kórház halottasházában 351 halott újszülött tetemére bukkantak. A kis holttestek egy része már igen régóta, akár 20-25 éve is ott fekszik, noha egy francia egészségügyi minisztériumi irányelv szerint el kell hamvasztani azokat a halott újszülötteket, akiknek holttestéért tíz napon belül nem jelentkeznek a hozzátartozók - írta a Libération nevű francia lap. 

"Meg kell tudnunk az igazságot"- nyilatkozta a francia egészségügyi miniszter, Xavier Bertrand, miután látogatást tett a kórházban. Az ott látottak nagy hatást tettek a politikusra, aki mélységes sajnálatát és felháborodását fejezte ki. 

A botrány hatására valamennyi francia szülészetet ellenőrizni fogják - jelentette be a francia kormányfő, Dominique de Villepin. Az ügyben ügyészségi vizsgálat is indul.