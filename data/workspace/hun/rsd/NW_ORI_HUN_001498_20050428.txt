Az olaj kiváltását tervezi Bush

Jelentősen csökkentené az USA olajfüggését George Bush elnök. Bush egy washingtoni konferencián fejtette ki elképzeléseit arról, hogy hogyan lehetne alternatív megoldásokat találni Amerika energiaéhségére. Szakértők szerint Bush továbbra is az olajat tekinti fő energiaforrásnak. Eközben ismét esett a nyersolaj hordónkénti ára.

Az USA olajszükségleteit csökkentő tervet ismertetett George Bush amerikai elnök. "El kell távolodnunk a fosszilis üzemanyagoktól" - ismertette a program lényegét az elnök. Bush öt pontba foglalta össze a szükséges lépéseket.

Zöld technológiák

Ezek szerint a kormányzat a következő tíz évben 2,5 milliárd dollár támogatást fizet majd ki az állampolgároknak, hogy hidrogénnel működő autókat vegyenek. Bush új atomerőművek építését is sürgette. Az elnök olyan új technológiák alkalmazásáról beszélt, mint például a szupravezetők alkalmazása a villamoshálózatban - ez jelentősen csökkentené az áramszükségletet.

Bush hangsúlyozta, hogy az energia-előállítás nem nő olyan gyorsan, mint a kereslet, ezért olyan alternatív technológiákat is alkalmazni kell, mint az etanol, tisztább széntechnológiára van szükség, és ki kell aknázni természetes gázokban rejlő lehetőségeket - tudósít a BBC News.

Az elnök ugyanakkor kijelentette, hogy az USA-nak segítenie kell a fejlődő országokat a tisztább technológiák alkalmazásában. Példaként Indiát említette Bush, ahol szerinte tisztább technológiával működő szénerőműveket lehetne létesíteni.

"Évekkel ezelőtt meg kellett volna tennünk... a növekvő gazdaságért... nemzetünk biztonságáért... növelnünk kell a függetlenségünket" - indokolta Bush programtervezetét.

Továbbra is az olajé a főszerep

Elemzők szerint az elnök nem zöld elkötelezettségből tette javaslatait. Busht sokkal inkább az a megfontolás hajtja, hogy az USA függetlenítse magát energiatartalékok tekintetében, és ne diktatúráktól szerezze be az olajat. Erre az elgondolásra utal az elnök azon javaslata, hogy a jövőben katonai bázisokra telepítsenek olajfinomítókat.

Ennek a függetlenítési programnak a sarokköveit Bush már 2001-ben kijelölte, a szenátus akkor azonban nem fogadta el négyéves energetikai terveit. Bush azóta elérte, hogy kiaknázhatóak legyenek az USA utolsó érintetlen területe, Alaszka olajtartalékai is. Az elnök nem adta föl, hogy keresztülverje a képviselőkön a 2001-es energetikai programot is - amely leginkább az olajiparra épít.

Elemzők szerint meglepő, hogy Bush most a zöld technológiákat is behozta a képbe. Az elnök azonban még egyszer sem tett kísérletet arra, hogy felszólítsa az amerikaiakat: próbáljanak meg kevesebb energiát fogyasztani.

Negyven dollár alatti olajár

A csütörtöki nyitás után esett az olaj ára a New York-i értéktőzsdéken. Egy hordó nyersolaj jelenleg 51,29 dollárba kerül. A szerda volt a legjelentősebb árzuhanás ebben az évben: összesen öt százalékot esett az olajár.

Szakértők szerint az árcsökkenés annak köszönhető, hogy Amerika teljesen feltöltötte készleteit. Az USA-ban a tavasztól őszig tart a fokozott energiafelhasználás időszaka. Az úgynevezett "vezetési szezon" alatt fogy a legtöbb üzemanyag. Sokan aggódtak azért, hogy a vezetési szezonban benzinhiány alakulhat ki. Mostanra azonban az USA néhány millió hordó híján csordultig töltötte a készleteket.

Amennyiben az amerikai felhalmozás folytatódik, szakemberek nem tartják kiszárnak, hogy az olaj hordónkénti ára ismételten negyven dollár alá csökkenhet.