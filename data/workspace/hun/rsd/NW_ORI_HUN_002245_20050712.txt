Tönkreteszi a gazdákat az olcsó import

Több mint tíz százalékkal csökkentek hazánkban a termelői árak tavalyhoz képest. Az agrárminiszter szerint az egyik legfontosabb cél az import bővülésének további mérséklése.

Az uniós csatlakozás után elárasztotta hazánkat az olcsó és alacsony minőségű feldolgozott élelmiszer. Gráf József, földművelésügyi és vidékfejlesztési miniszter szerint nem szabad hagyni, hogy hazánk legyen "Európa élelmiszer-termelésének szemétlerakó-helye". A miniszter szerint a legfontosabb feladat a behozatal növekedési ütemének további, jelentős mérséklése. 

Raskó György agrárközgazdász szerint ez egyáltalán nem egyszerű feladat, hiszen az importkorlátozás könnyen válaszlépéseket eredményezhet a többi tagország részéről. A gyenge minőségű termékek visszaszorítása pedig inkább fogyasztóvédelmi célzatú, piaci hozadékuk a gazdálkodók számára a nullához közelít. 

A statisztikák láttán érthető a gazdák aggodalma. Az import növekedése ugyan az első negyedévben a tavalyi 24 százalékról 17,5 százalékra lassult, de még így is jócskán meghaladja az idei kivitel 13 százalékos bővülését. 

A beáramló olcsó import jó hír a kereskedőknek és a fogyasztóknak, de joggal aggasztja a gazdákat. A mezőgazdasági termelői árak idén január és július közt 11,5 százalékkal voltak alacsonyabbak a tavalyi év hasonló időszakához képest, de burgonyáért például kevesebb, mint feleannyit fizetünk, mint tavaly, és a gabonafélék ára is több mint 40 százalékkal csökkent. 

A mezőgazdaságban uralkodó túltermelést csak akkor lehetne megszüntetni, ha megreformálnák az uniós agrártámogatási rendszert, erről azonban egyes tagállamok hallani sem akarnak - írja a Népszabadság