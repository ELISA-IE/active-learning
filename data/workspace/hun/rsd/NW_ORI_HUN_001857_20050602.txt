Késhet jövőre az iskolatej

Késik a jövő évi iskolatej-program előkészítése, a Népszabadság úgy tudja, azért, mert az oktatási tárca reklámfelületként szeretné hasznosítani az iskolatej poharának felületét. A reklám előkészítése pedig vontatottan halad. 

Egyelőre bizonytalan, hogy a jövő tanév elején hozzájutnak-e a gyerekek és diákok a nekik járó iskolatejhez, a földművelésügyi miniszter erre vonatkozó rendelete ugyanis még nem jelent meg. Bakos Erzsébet, a Tej Terméktanács szakembere szerint az agrártárca késésben van, mert a mostani tanév hátralévő két hetében hozzá kellene kezdeni a szerződéskötés előkészítéséhez, hogy a jövő tanév első napjától érkezhessen a tej az iskolákba és óvodákba. 

A Népszabadság úgy tudja, azért késik a rendelet, mert Magyar Bálint oktatásügyi miniszter szeretné, ha tárcája reklámfelületként hasznosíthatná a tejes poharak felületének háromnegyed részét. A kérésről értesítették az Európai Uniót is, ahol csak az oktatás- és népegészségüggyel kapcsolatos információ közléséhez járulnának hozzá. 

Az oktatási tárca sajtóosztályán elmondták, hogy terveik megfelelnek az EU elvárásainak, a dobozokon ugyanis egyebek mellett az egészséges életmódot szeretnék népszerűsíteni, közérdekű információkat közzétenni, de foglalkoznának a parlagfű kérdésével is.