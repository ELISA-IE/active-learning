Gyurcsány-cég után kutakodott egy APEH-es

Belső vizsgálatot rendelt el az APEH, mivel a hatóság egyik magas beosztású munkatársa titkos adatokat töltött le egy évekkel ezelőtt megszűnt céggel, a Fittelina Kft.-vel kapcsolatban. A cég Gyurcsány Ferenc miniszterelnök érdekeltségébe tartozott.

Jogosulatlan adatkezelés gyanúja miatt belső vizsgálatot rendelt el szerdán Szikora János, az Adó- és Pénzügyi Ellenőrző Hivatal (APEH) elnöke. Kedden derült fényt arra, hogy idén szeptember közepén a hivatal egyik dolgozója adótitoknak minősülő adatokat töltött le az APEH informatikai rendszeréről - derül ki az adóhatóság közleményéből. 

A vélhetően jogosulatlan adatkezelés egy olyan évekkel ezelőtt megszűnt vállalkozás adótitkait érintette, amely Gyurcsány Ferenc érdekeltségébe tartozott. Az MTI információi szerint az APEH által meg nem nevezett érintett cég a Fittelina Kft.

A Magyar Nemzet az elmúlt hetekben arról közölt több cikket, hogy Dobrev Klára, Gyurcsány felesége 1995 és 1999 között akkor volt a cég ügyvezetője, amikor sor került a miniszterelnök családjának tulajdonában álló villa felújítása. A napilap szerint a cég a beruházás után visszaigényelhette az áfát, amelyre a kormányfőnek és a feleségének magánszemélyként nem volt joga. A Magyar Nemzet felvetette azt is, hogy a cég más adónemek (társasági és személyi jövedelemadó) - elkerülését is szolgálhatta.

Az MTI azon kérdésre, hogy milyen beosztású APEH-dolgozó ellen vetődött fel a gyanú, az adóhivatal azt közölte, hogy a személy "magas prioritású munkahelyen dolgozik". Ez magyarázza azt, hogy az adatok széles köréhez férhetett hozzá. 

A belső vizsgálat célja annak kiderítése, hogy a hivatali munkatársa megsértette-e az adatvédelmi törvényt vagy az APEH szabályzatát. Amennyiben a jogosulatlan adatkezelés gyanúja beigazolódik, akkor attól függően, hogy mi derül ki az adatok felhasználásával kapcsolatban, a következmény a köztisztviselői állományból való kizárás is lehet. Abban az esetben pedig, ha a jogosulatlan felhasználó anyagi kárt okozott, akkor az anyagi kár megtérítésére polgári peres eljárásban kötelezhető.