Enyhén erősödött a BUX

Enyhén erősödött a budapesti értéktőzsde részvényindexe. A BUX 0,78 százalékos emelkedés után 20 961,69 ponton zárt. A gyengülő Mol kivételével a vezető részvények árfolyamai emelkedtek.

A Budapesti Értéktőzsde részvényindexe, a BUX 162,73 pontos emelkedéssel 20.961,69 ponton zárt pénteken, ez az előző napi záráshoz viszonyítva 0,78 százalékos erősödés. A részvénypiac forgalma magas, 31,58 milliárd forint volt. A vezető részvények a gyengülő Mol kivételével erősödtek az előző napi záráshoz viszonyítva.

Zillich István, a Takarékbank Rt. üzletkötője az MTI-nek elmondta: komoly forgalmat indukált, hogy a decemberi határidők pénteken jártak le. Hozzátette: bár nem volt komoly hír a piacon erőteljesen emelkedtek a gyógyszeripari részvények árfolyamai. Megjegyezte: a régiós piacokhoz képest jól teljesített BUX.

A Mol több mint 8 milliárd forintos forgalom mellett 140 forintot, 0,69 százalékot esett, 20.110 forinton fejezte be a kereskedést. A Richter 640 forinttal, 1,63 százalékkal 39.900 forintra erősödött, forgalma 4,83 milliárd forint volt. Az OTP 13,85 milliárd forintos forgalomban 124 forinttal, 1,81 százalékkal 6.980 forintra erősödött. A Magyar Telekom árfolyama 5 forinttal, 0,53 százalékkal 950 forintra nőtt, forgalma meghaladta a 2 milliárd forintot. Az Egis árfolyama 800 forinttal, 3,60 százalékkal 23.000 forintra nőtt mintegy 1,15 milliárd forintos forgalom mellett. A BUMIX 27,98 pontos, 1,62 százalékos erősödéssel 1.750,31 ponton zárt pénteken.