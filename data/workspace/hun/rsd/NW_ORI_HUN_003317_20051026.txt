Pingvineken vitáznak a melegek és a keresztények

Keresztény közösségek szerveznek mozilátogatást az Egyesült Államokban, ahol már játsszák a pingvincsaládok életét bemutató filmet. Szerintük a pingvincsaládok összetartása példaértékű az emberek számára is. Melegszervezetek ugyanakkor arra hívták fel a figyelmet, hogy a pingvinek között is vannak homoszexuálisok. A budapesti állatkert gondozója szerint a pingvinek valóban gondos szülők, az itteni leszbikus pingvinpárokat is beleértve.

Keresztény vallási szervezetek viszik moziba a közösség tagjait az Egyesült Államokban, hogy minél többen lássák a pingvinek életét bemutató francia természetfilmet, a Pingvinek vonulását. Szerintük ugyanis a pingvinek összetartása, utódaikért folytatott küzdelme példaértékű az emberek számára is. Egyes vallási közösségek a mozilátogatást összekötik családvédő lelkigyakorlatokkal is. "A pingvinek küzdelmes útja a családjuk felé jól szimbolizálja azokat a hagyományos értékeket, mint a monogámia, önfeláldozás és gyereknevelés" - mondta Michael Medved, egy keresztény rádiós műsor készítője.

A film rendezőjét zavarja a keresztények ilyen típusú rajongása - derül ki a londoni Sunday Timesnak adott interjújából. "Én az evolúcióban hiszek, hiszen természettudós vagyok" - mondta Luc Jacquet. A monogámiára pedig egyátalán nem jó példa a pingvinek viselkedése, ugyanis legtöbb esetben elhagyják társukat azt követően, hogy közösen kiköltenek egy fiókát - mondta a rendező.

A melegeket képviselő szervezetek pedig arra hívták fel a figyelmet, hogy a pingvinek között is vannak homoszexuálisok. Kikérték maguknak, hogy a vallási közösségek pont a pingvinekre hivatkozva ítéljék el a homoszexualitást, a melegházasságot, miközben a világ több állatkertjében élnek saját nemű társaikhoz vonzódó pingvinek.

A legismertebb ilyen pár Silo és Roy, a New York-i állatkert két hím pingvinje, amelyek hat évig éltek párkapcsolatban. A két pingvin utódra is vágyott, hosszú ideig üldögéltek felválva egy tojásnak hitt szikladarabon. Amikor ezt látták a gondozóik, becsempésztek hozzájuk egy valódi pingvintojást. A pingvinek kiköltötték a fiókát és nevelni kezdték Tangót, a kis pingvint. A híres pingvinpár a melegek szimbólumává vált. A hatéves kapcsolatnak nemrég lett vége, az egyik pingvin ugyanis átpártolt egy nőstényhez. Rajtuk kívül is vannak viszont homoszexuális kapcsolatban élő pingvinek a New York-i állatkertben. A 65 pingvin között, például a két híresség által nevelt Tango is egy másik hímet választott.

Homoszexuális pingvinek a budapesti állatkertben is vannak. Leszbikus párok többször fordultak elő - mondta az [origo]-nak Pintér Ágnes, a pingvinek gondozója. Ez összefügg azzal is, hogy több a tojó (nőstény) - tette hozzá. Egymás mellett állnak, tollásszák egymást, hívják egymást - ebből derül ki, hogy egy párt alkotnak. Az állatkerti gondozó szerint is nagyon gondos szülők a pingvinek, óvják, gondozzák fiókáikat, de sok másik intelligens állat is ezt teszi. A budapesti állatkertben nem a francia filmben bemutatott - a Déli-sarkvidék parti jegén élő - császárpingvinek, hanem Dél-Afrika partvidékén honos, pápaszemes pingvinek élnek. 