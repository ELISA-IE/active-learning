Kétkulcsos lehet az áfarendszer

Megszűnik a középső- és csökken a legmagasabb áfakulcs még az idén ősszel - értesült a Népszabadság. A lap szerint az áfa-visszaigénylések kérdésében is enged a pénzügyi tárca. 

Októbertől 19 százalék körüli mértékre csökkentené a kormány a 25 százalékos áfakulcsot, míg a kedvezményes, 15 százalékos kulcs megszűnne. A gyógyszerek, tankönyvek áfakulcsa továbbra is 5 százalékos maradna - írja a Népszabadság. A lap értesülése szerint a változások idén 250 milliárd forint bevétel-kiesést eredményeznének. 

Csütörtök délután Parragh László kamarai elnök és Draskovics Tibor pénzügyminiszter tárgyalásán megegyezés született az áfa-visszaigénylésekről is: a miniszter ígéretet tett arra, hogy az APEH a jövő hét elején kiutalja a forgalmi adót a tízmillió forintnál kevesebbet visszaigénylő, uniós adószámmal rendelkező cégeknek. 