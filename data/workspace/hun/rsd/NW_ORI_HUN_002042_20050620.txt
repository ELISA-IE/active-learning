Tehetetlen menekültekkel keménykedik az EU

Indokolatlanul keményen bánnak az EU tagországaiban a menekültekkel és menedékkérőkkel - írja jelentésében az Amnesty International (AI) nemzetközi jogvédő szervezet. Az AI három országot vizsgált, és megállapította: a menekülteket gyakorlatilag mérlegelés nélkül rács mögé zárják, még akkor is, ha ezt nemzetközi egyezmények vagy adott esetben az érintett országok törvényei tiltják. A menekültek egészségügyi ellátása sem kielégítő, ellátásuk és tartásuk körülményei pedig egyre romlanak.

Jelentést készített a Nagy-Britanniába, Spanyolországba és Olaszországba érkező menekültek helyzetéről az Amnesty International (AI)  nemzetközi jogvédő szervezet. Az AI szerint a tapasztalatok azt mutatják, hogy az Európai Unióban egyre gyakrabban sértik meg a menedékkérőkkel kapcsolatos nemzetközi kötelezettségeiket.

A felmérések szerint Nagy-Britanniában menedékkérők tízezreit tartják fogva az ország bevándorlási törvénye alapján. A fogság sokszor indokolatlan, elhúzódik, aránytalan és jogellenes. A hosszú ideig fogva tartottak körében gyakoriak az idegi alapú megbetegedések, és gyakran előfordulnak öngyilkossági kísérletek is. Sokszor olyanokat is aránytalanul szigorúan fogva tartanak, akiknél szinte teljesen kizárható a szökés veszélye.

Spanyolországban az AI szerint az emberi jogok súlyos megsértése elől menekülőket megakadályozzák abban, hogy az ország területére lépjenek és menedéket, védelmet kérjenek. Gyakran toloncolnak ki kiskorúakat, ami az AI szerint ellentétes a spanyol törvényekkel. Miközben a spanyol napilapoknak állandó témát adnak a tenger által nap mint nap partra vetett hullák, a tengeri mentés teljesen elhanyagolt.

Olaszországban a fogva tartás válik egyre népszerűbb eszközzé a menedékkérőkkel szemben - írja az AI. A jogvédők úgy tudják, hogy az olasz átmeneti szállásokon az intézmény személyzete és felügyelői a menedékkérőkkel szemben fizikai erőszakot alkalmaztak, vagy lenyugtatózták őket. Az egészségügyi ellátás az intézményekben gyenge, az ügyintézés pedig alig halad.

Az AI a rossz tapasztalatok miatt nyílt levelet intézett Nagy-Britanniához, az EU soron következő elnökéhez. Ebben számos javaslatot tesznek a helyzet javítására. Az AI azt szeretné, ha a fogva tartás csak a végső eszköz lenne, amit hosszú vizsgálatok előznének meg, gyerekeket pedig egyáltalán nem lehetne bezárni. Azt a menekültet, akit mégis bezárnak, tájékoztatni kell jogairól, és ügyét többször újra kell vizsgálni, hogy megállapítsák: fennáll-e még a fogva tartás indoka.

Az AI felszólítja az EU országait, hogy tartsák tiszteletben a menekültek méltóságát, és senkit ne fordítsanak vissza vagy toloncoljanak ki anélkül, hogy meggyőződnének róla: valóban veszély fenyegeti-e, ha ismét hazatér. Az AI azt is szeretné, ha a tagállamok összehangolnák menekültügyüket.

"A fogva tartás túlzottan büntető jellegű szankció olyan emberekkel szemben, akik nem követtek el bűncselekményt. A menekültek fogva tartása csak rendkívüli helyzetekben, a nemzetközi menekültjogi normákkal összhangban megengedett" - összegezte a jelentések mondanivalóját Nicola Duckworth, az Amnesty International európai igazgatója.