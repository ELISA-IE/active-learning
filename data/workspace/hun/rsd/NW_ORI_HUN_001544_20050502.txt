Csak a boncmester vétett

Lezárult a deberceni egyetem vizsgálata, melyet az illegális boncolások és a szervek boncteremből való kicsempészése miatt tartottak. A vizsgálat megállapította, hogy az Anatómiai Intézetben a tanulmányi célra felajánlott tetemek kezelése a jogi és etikai szabályoknak megfelelően történik. Súlyos kötelezettségszegést az intézet boncmestere követett el azzal, hogy hivatalos időn túl hallgatókat engedett be a boncterembe. Antal Miklós, az intézet igazgatója nem követett el szabálytalanságot, így felfüggesztését megszüntették. Az ügyben a rendőrség tovább nyomoz.  

Lezárult a deberceni egyetem vizsgálata, melyet az illegális boncolások és a szervek boncteremből való kicsempészése miatt tartottak. Az egyetem közleményében kijelentette, hogy orvostanhallgatók számára különleges privilégium, hogy emberi testen folytathatják tanulmányaikat, ezért "az általános gyakorlatnak és letett esküjüknek megfelelően, az ehhez méltó alázattal kezelik a tanulmányozásra előkészített tetemeket". A vizsgálóbizottság elnöke,  az Általános Orvostudományi Kar dékánja Antal Miklóst, az Anatómiai Intézet igazgatóját, megbízása alól a vizsgálat időtartamára felfüggesztette, majd tekintettel arra, hogy a vizsgálat Antal Miklós igazgatói tevékenységében nem talált szabálytalanságot, a felfüggesztést hétfőn megszüntette.

A vizsgálat megállapította, hogy az Anatómiai Intézetben a tanulmányi célra felajánlott tetemek és preparátumok kezelése a vonatkozó jogi és etikai szabályoknak megfelelően történik. Súlyos kötelezettségszegést az intézet boncmestere követett el azzal, hogy hivatalos időn túl számos alkalommal hallgatókat engedett be a boncterembe, hogy a tetemeken levő képleteket tanulmányozzák. Emiatt a boncmesterrel szemben fegyelmi eljárás indult, amelyet a fegyelmi bizottság elnöke a rendőrségi nyomozás befejezéséig felfüggesztett. A boncmester a vizsgálat során tagadta, hogy bármilyen ellenszolgáltatást fogadott el a diákoktól, amiért beengedte őket a boncterembe.

A bizottság arra sem talált bizonyítékot, hogy emberi testrészek, szervek kikerültek az Anatómiai Intézetből. Parag György dékán az [origo]-nak elmondta, hogy leltárt rendelt el, és ez alapján megállapították, hogy nem tűnt el semmi a boncteremből. A közleményben kijelentik, hogy "a fentieken túl az egyetemnek nincs további lehetősége annak megállapítására, hogy bűncselekmény történt-e, ezért a Hajdú-Bihar Megyei Rendőrfőkapitányságon feljelentést tettek ismeretlen tettes ellen emberi test tiltott felhasználása bűncselekmény elkövetésének gyanúja miatt". A belső vizsgálat eredményét és annak teljes anyagát átadják a rendőrségnek, az Oktatási-, valamint az Egészségügyi Minisztériumnak. 

A vizsgálat során beszéltek a hallgatók képviselőivel, és az első két évfolyamra járókkal kitöltettek egy névtelen kérdőívet. Ezen többek között megkérdezték, hogy a diák részt vett-e illegális boncoláson, és elvitt-e preparátumot a boncteremből. A kérésekre néhányan igennel válaszoltak. Többek között ez indokolja a rendőrségi vizsgálatot, mert a dékán szerint nekik nincs több eszközük az események kivizsgálására. 

Az Általános Orvostudományi Kar, valamint az Orvos- és Egészségtudományi Centrum leszögezte, hogy kegyeletsértésnek tekinti az emberi tetemen végzett tanulmányok bemutatását az erre nem jogosultak számára. Elítéli azokat a hallgatókat, akik anatómiai preparátumok televízióban történő bemutatásához hozzájárultak, illetve ilyeneket az okatatási kötelezettségeken kívül használtak.