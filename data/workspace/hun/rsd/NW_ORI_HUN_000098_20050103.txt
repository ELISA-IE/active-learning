Kiköltöztetés egy ledőlt kémény miatt

Szállodába költöztették annak a Hunyadi téri háznak a lakóit, melynek hétfő este ledőlt a kéménye. A lakóknak várhatóan csütörtökig kell a szállodában maradni, utána visszaköltözhetnek a VI. kerületi házba. A kémény ledőlésekor senki nem sérült meg. 

Egy Jókai téri szállodába költöztették annak a háznak a lakóit, melynek este ledőlt a kéménye - mondta az [origo]-nak a főváros VI. kerületi önkormányzatának munkatársa. A lakóknak várhatóan január 6-ig, csütörtökig kell a szállodában maradni, akkor visszaköltözhetnek lakásaikba. A leomlott kémény miatt a ház valamennyi lakásából ki kell költöztetni a lakókat. A régi, rossz állapotú épület széltől ledőlő kéménye magával rántotta a tető egy részét, megsérülhettek a gázvezetékek is, ezért a lakóknak este fél tizenegyig távozniuk kellett. A kémény ledőlésekor senki nem sérült meg. 

A négyemeletes Hunyadi téri ház ledőlt kéménye átszakította a födémet, az épület statikailag meggyengülhetett - mondta el Dancs Róbert százados, a Budapesti Rendőr-főkapitányság sajtóügyeletese. A lakóknak azért kellett távozniuk, mivel a tűzoltóság és a gázművek vizsgálatai nem találták biztonságosnak az épületet. 

Egy család nem költözhet vissza csütörtökön - tájékoztatott a kerület polgármestere. A Hunyadi téri épület rehabilitációjának idejére egy védőtetőt építenek az udvar azon részére, ahol a tető és a kémény javításának munkálatai folynak - mondta Verók István. A polgármester hozzátette, hogy a védőtető felépítése volt az épület állapotát felmérő statikus egyetlen feltétele ahhoz, hogy a lakásokba vissza lehessen költözni. Mint mondta, a tető egy része megmozdult, a lakások azonban nem sérültek meg.    Az önkormányzat lakást bérel annak a családnak, amely nem térhet vissza csütörtökön otthonába, elhelyezésükre a vis maior keretből 3-5 millió forintot fordítanak. A család várhatóan egy, maximum két hónap múlva költözhet vissza a lakásba.