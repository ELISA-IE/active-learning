Diplomások itala az egyre kedveltebb ásványvíz

Egyre többen isznak ásványvizet, állapítja meg a GfK Piackutató Intézet tanulmánya. A háztartások beszerzése mennyiségben is, értékben is 36 százalékkal nőtt két év alatt. Amíg két évvel ezelőtt januártól októberig a háztartások 71 százaléka vásárolt legalább egyszer ásványvizet, addig a tavalyi hasonló időszakban már 77 százalék. A piaci hatókör mutatója tehát hat százalékponttal javult, de emellett növekedett a vásárlások gyakorisága is. Az iskolai végzettséget nézve az ásványvíz szinte kimondottan a diplomások itala, a tanulmány szerint.

Egy háztartás átlagosan kéthetenként vesz ásványvizet, a GfK tanulmánya szerint. A beszerzés fő helyei még mindig a diszkont üzletek, ahol az ásványvíz mennyiségének 31 százalékát vásárolták tavaly a januártól októberig tartó időszakban. Ez azonban jóval kevesebb a két évvel korábbi adatokhoz mérve. A tanulmány szerint, amit a diszkontok elveszítették a forgalomból, azt a hiper- és szupermarketek nyerték meg. A hipermarketekre a vásárolt mennyiség 28, a szupermarketekre 15 százaléka jut a tavalyi első tíz hónapban. A mennyiségi forgalom 59 százalékát a 350 diszkont üzlet és közel 70 hipermarket bonyolítja le, a további 41 százalékon 21 ezernél több élelmiszerüzlet osztozik.

Sokan vesznek egyszerre sokat

A koncentráció fő oka, hogy sokan vesznek egyszerre sok ásványvizet, kihasználva a nagy eladóterű modern bolttípusok kedvező fogyasztói árait, állapítja meg a piackutató tanulmánya. Látványosan átrendeződtek a vásárlások a kis boltok között is: az ásványvíz mennyiségi értékesítéséből az önálló kis boltok két éve még 15 százalékkal részesedtek, tavaly az első tíz hónapban viszont már csak 9 százalékkal. Megfordult az arány a lánchoz tartozó kis boltokban is: piaci részesedésük mennyiségben 8 százalékról 13 százalékra emelkedett a vizsgált időszakban. A változás tükrözi azt a trendet, hogy egyre több önálló boltos csatlakozik valamelyik beszerzési társuláshoz vagy lánchoz, a GfK szerint.

Nincs különbség nők és férfiak között

Az étkezési szokások változása szintén közrejátszik a forgalom növekedésében. Majdnem megháromszorozódott azok száma, akik különösen szívesen fogyasztják az ásványvizet, amely ma már a legnépszerűbb szomjoltó ital. Amíg ugyanis 1989-ben a magyar felnőttek 29 százaléka kedvelte az ásványvizet, addig 2003-ban már 68 százalék. A fogyasztás gyakoriságában szintén sok változás történt. Egy magyar felnőtt egy héten átlagosan 3 napon fogyaszt ásványvizet. Ez azt jelenti, hogy a fogyasztás gyakorisága több mint duplájára nőtt tizennégy év alatt, állapítja meg a GfK.

Az ásványvíz kedvelői nem oszlanak meg nemek szerint, a kutatás inkább életkorok közötti különbségeket tárt fel. Életkor szerint a 30-49 évesek felülreprezentáltak az ásványvízfogyasztók körében. Az iskolai végzettséget nézve az ásványvíz szinte kimondottan a diplomások itala.

A bolttípusok mennyiségi részesedése a háztartások ásványvízbeszerzéseiből (százalékban):

Bolttípus2002. I-X.2004. I-X.Hipermarket2228Szupermarket1315Diszkont3731C+C (csak a háztartások beszerzése)44Lánchoz tartozó kis bolt813Önálló kis bolt158Egyéb11(Forrás: GfK Piackutató Intézet)

Az adatokat a GfK Piackutató Intézet Consumer Tracking részlege tárta fel. Forrása az összesen 3,8 millió magyar háztartást fontos szempontokból reprezentáló 2000 háztartás vásárlási naplója. Ebben rögzítik, hogy miből, mennyit, mennyiért, hol, mikor, milyen körülmények között vásároltak.