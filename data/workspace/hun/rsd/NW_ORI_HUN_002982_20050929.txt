Megtévesztette "hűséges" vásárlóit a Pick

Pick Szeged Rt. megtévesztette a fogyasztókat a "Pick Hűségprogram" feltételeiről szóló tájékoztatás során - mondta ki a Gazdasági Versenyhivatal. Ezért 5 millió forint bírságot kell megfizetnie a cégnek.

A Pick Szeged Rt. által indított - és jelenleg is tartó - "Pick Hűségprogram" elnevezésű akciójában bárki részt vehet, aki a cég termékeinek csomagolásán elhelyezett, pontot érő matricákat kivágja, összegyűjti és a megadott címre beküldi. Az összegyűjtött pontokat különböző ajándéktárgyakra, illetve vásárlási utalvánnyá lehet átváltani. Pontosan meghatározták, hogy melyik ajándéktárgy hány ponttal szerezhető meg.

A "Pick Hűségprogram"-ban azonban 2005. január 1-től jelentős változások következtek be: évente maximalizálták az egy fogyasztó által beküldhető pontok számát. Tehát míg 2004 végéig bárki bármilyen mértékű pontot beküldhetett, ez év január 1-jétől az évente egy vásárló által beküldhető pontok száma 7.200 pont lett. Emellett a megszerezhető ajándéktárgyak pontértéke is jelentősen emelkedett.

A Gazdasági Versenyhivatal Versenytanácsa megállapította, hogy a Pick a "Pick Hűségprogram" lényeges feltételeinek megváltozásáról egyes fogyasztói csoportokat nem tájékoztatott megfelelően. Így e fogyasztók nem szereztek tudomást a beküldhető pontok számának korlátozásáról és az ajándéktárgyak pontértékének emelkedéséről.

A Versenytanács az 5 millió forintos bírság összegének meghatározása során arra is figyelemmel volt, hogy a vállalkozással szemben tavaly két versenyfelügyeleti eljárás is indult ugyancsak fogyasztók megtévesztése miatt.