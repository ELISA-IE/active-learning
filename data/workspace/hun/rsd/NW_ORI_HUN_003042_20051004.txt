Gyorsítják az új fordulót Ferihegyen

Sebességbe kapcsolt az ÁPV Rt. Ferihegy eladásában. A magánosítási kísérletet megtorpedózta ugyan a fővárosi bíróság döntése, de az [origo] értesülései szerint az ÁPV Rt. várhatóan még a héten új privatizációs pályázatot dolgoz ki, amelyet a hónap végén írnak meg. A privatizációra meghívják azt az öt céget, amelyek bejutottak az érvénytelenné nyilvánított privatizációs kísérlet második fordulójába.

Rohamtempóban folytatja az ÁPV Rt. a Budapest Airport Rt. magán kézbe adását. A kormány döntése értelmében még az év végéig be kell fejezni a BA Rt. privatizációját. Az [origo] értesülései szeirnt az ÁPV Rt. még a hét végéig elkészíti az új privatizációs pályázatot, amelyet a BA Rt. dolgozóival folytatott egyeztetés után október 20-án írnak ki. 

Az új privatizációra meghívják azt az öt céget, amelyek bejutottak az érvénytelennek nyilvánított tender második fordulójába. E szerint a brit BAA, az ausztrál Macquaire, a dán Coppenhagen, valamint a német Fraport és Hochtief kap majd meghívót az új pályázatra.

A reptér eladásából rekordbevételt vár a kormányt. Az érvénytelenített tenderen - a Népszabadság értesüléseri szerint  - a német Hochtief tette a legmagasabb, 390 milliárd forintos ajánlatot.

A Fővárosi Bíróság néhány hete érvénytelennek nyilvánította a BA Rt. privatizációját arra hivatkozva, hogy az ÁPV Rt. nem egyeztetett a pályázat kiírása előtt a BA Rt. dolgozóival. Ferihegy dolgozóinak üzemi tanácsa augusztus végén fordult bírósághoz az ügyben.

Oravecz Péter az ÁPV Rt. kommunikációs igazgatója az [origo]-nak elmondta: csak néhány hetes késést okoz majd Ferihegy magánosításában a bírósági eljárás, és az év végégig mindenképpen befejezik a pályázatot. Az eredeti forgatókönyv szerint a második fordulós pályázatok leadási határideje november 2. lett volna.

Barsi Szabó Gergely