Hajóval úszhatjuk meg a csúcsforgalmat

Jövőre indulhatnak el az első rendszeres hajójáratok a Duna partjain épülő lakóparkok és a belvárosi kikötők között. A főváros északi, illetve déli térségeiben épülő házakból néhány perces lenne az út hajóval a városközpontba. 

A tervek szerint jövőre indulnának el azok a rendszeres hajójáratok, melyek a jelenleg még épülő Duna-parti lakóparkokból szállítanának utasokat a belvárosi kikötők felé. Először csak egy járatot indítanának el, de ha sokan választják majd az autó vagy a tömegközlekedés helyett a hajót, később növelik a járatok számát - tudta meg az [origo] a Mahart Passnave Kft. ügyvezetőjétől, Kovács Zoltántól. Jelentősen csökkenhetne a Váci út forgalma, ha az Árpád híd közelében lakók nem autóval, hanem hajóval utaznának a csúcsforgalom idején. A rendelkezésre álló hajók megfelelnek ezeknek az igényeknek, csak kicsit kell igazítani rajtuk. A hajók később nagyobb utakat is megtennének: Békásmegyerig, illetve Szentendréig is elmennének.

A hajózási cég azt szeretné elérni, hogy a Duna, illetve a hajózás - más külföldi városokhoz hasonlóan - nagyobb szerepet kapjon a város életében. A cég vezetője Hollandiát említette példaként, ahol kimondottan munkásjáratok is közlekednek a vízen. A legismertebb példa pedig Velence, ahol vaporettók, vízibuszok szállítják az utasokat. Magyarországon ugyanakkor az utóbbi évtizedekben az volt jellemző, hogy a hajókat vagy éttermekké alakították, vagy szinte kizárólag turistaprogramokra használták őket. Ezen a gyakorlaton szeretnének változtatni egyrészt a hajók bekapcsolásával a mindennapi közlekedésbe, másrészt több olyan hajójárattal, amit a hétvégi programba lehet beilleszteni. Emellett kedvezményt ajánlanak azoknak az iskoláknak, amelyek hajós osztálykirándulást szerveznek. Az úszó-Eb ideje alatt hajójáratok közlekednek majd a Duna-parti szállodák és a Margitsziget között.