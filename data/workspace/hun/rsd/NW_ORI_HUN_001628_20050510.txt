Javult a külkereskedelmi mérleg

A külkereskedelmi mérleg hiánya az első negyedévben az előzetes adatok szerint 598 millió euró volt (147 milliárd forint), 120 millió euróval kevesebb az egy évvel korábbinál - közölte honlapján a Központi Statisztikai Hivatal.

Az év első három hónapjában a kivitel értéke 11,13 milliárd euró, a behozatalé 11,73 milliárd euró volt. Euróban számolva a kivitel értéke 10 százalékkal, a behozatalé 8 százalékkal bővült. A külkereskedelmi deficit tavaly az első negyedévben 718,4 millió euró volt.

Márciusban - az első becslés szerint - a kivitel értéke 1002 milliárd forint, a behozatalé 1034 milliárd forint volt, amely az export esetében 4 százalékos növekedést, az importban pedig 2 százalékos csökkenést jelent az egy évvel korábbi szinthez képest. A külkereskedelmi mérleg hiánya 32 milliárd forintot (131 millió eurót) tett ki. A márciusi kivitel 77, a behozatal 69 százalékát az Európai Unió tagállamaival bonyolítottuk le.