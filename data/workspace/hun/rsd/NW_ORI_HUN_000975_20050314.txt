Félmillióan kértek magyarigazolványt Romániában

Már több mint 500 ezer romániai magyar nyújtotta be a magyarigazolvány megszerzéséhez szükséges papírokat - közölte hétfőn az RMDSZ sajtóirodája. A Romániában élő magyarok harmada élt eddig a lehetőséggel. Legtöbben Csíkszereda környékén igényelték az okmányt.

Romániában a magyar nemzetiségűek mintegy harmincöt százaléka igényelt eddig magyarigazolványt - közölte hétfőn a Romániai Magyar Demokrata Szövetség (RMDSZ) bukaresti sajtóirodája. Az RMDSZ tájékoztatója szerint 2002 januárjától 2005. március 11-ig 500 185 személy nyújtotta be magyarigazolvány iránti kérelmét. Ezzel párhuzamosan 38 920 diákigazolvány-, 7990 pedagógusigazolvány- és 563 oktatóikártya-igénylést regisztráltak a tájékoztató irodákban.

A 2002-es romániai népszámlálás adatai alapján, országos szinten a magyar nemzetiségűek 34,93 százaléka igényelt magyar igazolványt, legmagasabb arányban a csíkszeredai tájékoztató iroda körzetében, ahol több mint 52 százalékuk nyújtotta be a magyarigazolvány megszerzéséhez szükséges papírokat. Szilágy megyében a kérelmek aránya több mint 49 százalékos, a kézdivásárhelyi tájékoztató iroda körzetében csaknem 49 százalékos. Legalacsonyabb az arány a Kárpátokon túli megyék esetében, ahol a magyar nemzetiségűeknek csak valamivel több mint tíz százaléka igényelt magyarigazolványt.