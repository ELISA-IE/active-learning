A Malév üzemi szinten még veszteséggel számol

A Malév Rt. üzemi szinten a veszteség 2,6 milliárd forintos csökkenésével számol az idén, és egy egyszeri tétel (az üzemanyag-értékesítési üzletág eladásából befolyó bevétel) eredményeként mérleg szerint nyereséget vár. A légitársaság éves rendes közgyűlése pénteken fogadta el az idei üzleti tervet.

A 2004-es gazdálkodásról szóló beszámolókat nem konszolidáltan 4,9 milliárd forint, konszolidáltan 4,95 milliárd forint mérleg szerinti veszteséggel hagyta jóvá a közgyűlés. A nem konszolidált árbevétel 120,3 milliárd forint, a konszolidált árbevétel pedig 123,8 milliárd forint volt.

Az idei eredményjavulást (2,6 milliárd forinttal mínusz 1,8 milliárd forintra) a következetesen folytatott hatékonyságjavító és költségcsökkentő intézkedésektől reméli a cég.

A Malév május 24-én írt alá szándéknyilatkozatot a oneworld légiszövetséghez történő csatlakozásról. A 2006 nyarától várható tagság eredményeként évente 4-8 milliárd forinttal nőhet a magyar nemzeti légitársaság árbevétele, ami 2-4 milliárd forint nyereséget hoz. A légitársaság vezérigazgatója a napokban azt mondta, hogy már 2006-ban akár kétmilliárd forint profitot jelenthet a légitársaságnak a oneworld-tagság.