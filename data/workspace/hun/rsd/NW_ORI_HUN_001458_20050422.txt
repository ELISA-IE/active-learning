Százmillióért indítják be az Iraknak szánt magyar tankokat

Százmillió forintnak megfelelő összegért hozzák harcképes állapotba az Iraknak ingyen felajánlott magyar T-72-eseket. A pénzt Irak fizeti - amerikai segélyből. A tankok felújításáról és útnak indításáról napokon, heteken belül dönthet a NATO.

Összesen félmillió dollárért (közel 100 millió forint) hozzák harcképes állapotba a kalocsai bázison álló, Iraknak felajánlott 77 darab T-72-és harckocsit - írja a Népszabadság. A lap szerint az összeget Irak fizeti - amerikai segélyből. A tankok hamarosan útnak indulhatnak - egy görög kikötőben hajózzák be őket - írja a Népszabadság.

A Honvédelmi Minisztérium szóvivője a tankfelújítással kapcsolatban csütörtökön azt mondta az [origo]-nak, hogy a tankokat várhatóan a minisztérium cége, a Currus Rt. hozza majd harcképes állapotba. Bocskai István arról is beszámolt, hogy a NATO szakértői februárban megtekintették a kérdéses harckocsikat, és azokat - az irakiakkal egyeztetve - megfelelőnek ítélték az arab ország hadereje számára.

A szóvivő szerint a használaton kívüli harckocsikat ingyen ajánlotta fel Magyarország, de a harcképessé tétel és az odaszállítás költségei nem minket terhelnek. Bocskai István azt nem tudta megmondani, hogy a NATO pontosan mikor dönt a tankok működőképessé tételéről és Irakba szállításáról, így azt sem, hogy erre mikor kerül sor, csupán annyit mondott, hogy ez napokon, heteken belül dőlhet el.