Az áfacsökkentés már idén hat a lakáspiacra

Sokak szerint nem hoz átütő változást az ingatlanpiacon az általános forgalmi adó csökkentése. A legtöbben csak közvetett előnyöket várnak; a vásárlások elhalasztása azonban már most érezteti hatását. Az értékesítések csúszása kedvezmények bevetésére, vagy áraik befagyasztására sarkallhatja a fejlesztőket - olvasható a Világgazdaságban. 

A 2006 január elsejével életbe lépő adócsökkentés nyomán 25 százalékról 20-ra csökken a lakáscélú költéseket terhelő forgalmi adó mértéke. 

A szakma véleménye megoszlik arról, hogy ez mennyire mozgatja meg a lakáspiacot. Az új fejlesztések egy részét azonban biztosan elhalasztják, mert a jövő évi adómérséklést várók inkább 2006-ra időzítik vásárlásukat. 

Ezért a lakáspiaci fejlesztők és forgalmazók áraik jegelésére és újabb kedvezményekre kényszerülhetnek, hogy legalább megközelíthessék idei értékesítési tervüket. Az egyik tóparti beruházásnál például új autóval csalogatják a vásárlókat. 

A lassabban befolyó pénz miatt továbbá növekszik a fejlesztők kockázata, akik közül többen elhalasztják beruházásaikat. A projektetket hitelező bankok eközben a kölcsönök törlesztőrészleteinek egy részét csak jóval később kapják meg mint esedékes. 

A legnagyobb hazai lakásállományt kínáló Otthon Centrum vezető elemzője szerint várható, hogy a potenciális vevők kivárnak az árak esésére számítva. Ezért valamelyest visszaeshet a második félév forgalma. Valkó Dávid úgy látja, a tervezett intézkedés hatása a már megkötött szerződésekre is kiterjed. 

Amennyiben ugyanis a lakást 2006-ban adják át, a jövőre esedékes törlesztőrészleteket már csak 20 százalékos áfa terheli majd, míg az idei részletek még 25 százaléknyi forgalmi adót tartalmaznak. A fejlesztőknek ezért célszerű az idei évre minél kisebb mértékű részlettel kínálni a lakásokat, a bruttó árat pedig már most csökkenteni a jövő évi részletek áfakülönbségével. 

A Magyarországon eddig több mint 100 milliárd forintot beruházó Engel Group szerint viszont nem várható az árak mérséklődése. A minőségi, frekventált területeken épülő lakások iránt ugyanis most is nagy a kereslet - mondta Erdős Ildikó, marketingigazgató. A tőkeerős cégek pedig nincsenek rákényszerülve a gyors, áron aluli eladásra. A magyar piacon még mindig alacsonyabbak az ingatlanárak, mint Európa legtöbb országában, ezért még mindig áremelkedés várható.

Idén az első félévben 30 százalékkal kevesebb lakást adtak el Budapesten, mint a hasonló tavalyi időszakban. A szakember szerint ennek oka az, hogy ma már nem lehet mindent eladni a magyar vevőnek. Erdős Ildikó úgy véli, a rosszabb minőségű ingatlanok ideje lejárt, így ezeknél elképzelhető árcsökkenés. 

Ugyanakkor az Engel Group elemzése szerint sok vevő kivár majd a vásárlással. Ennek oka azonban a sajtó által sugallt, minden lakáskategóriát érintő árcsökkenésbe vetett remény. Az ingatlanfejlesztő vállalat mindemellett egyértelműen üdvözli az áfa mérséklését, mivel az kedvező irányban befolyásolja a piaci keresletet, és a szabályozást az európai gyakorlathoz közelíti. Az adó tervezett megvágása hosszú távon érztetheti hatását, mégpedig a piac növekedésében, valamint az ügyfelek minőségcentrikusabb hozzáállásában. 

Az előrejelzések szerint egyébként a telekárak 6,9, az építőanyagárak 6,8, a munkaerő költségei 6,5 százalékkal haladhatja meg a tavalyi szintet. A már elkészült lakások esetében 5,2-7,1 százalékos áremelkedést várnak az ingatlanforgalmazók. A fővárosban átlag fölötti lesz a drágulás - írja a Világgazdaság.