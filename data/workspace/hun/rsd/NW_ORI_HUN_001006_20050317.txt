Félmilliárdot ítélt a bíróság a BS-tűz károsultjainak

Az államnak több mint félmilliárd forintot kell fizetnie azoknak az árusoknak, akiknek pavilonjai 1999 decemberében váltak a tűz martalékává a Budapest Sportcsarnokban. A bíróság döntése szerint a tűzveszélyes épületben nem lehetett volna vásárt tartani, ezért a Budapest Sportcsarnok tulajdonosának, tehát az államnak kell kártérítést fizetnie.

A Fővárosi Bíróság ítélete szerint az állam kötelessége megtéríteni a Budapest Sportcsarnok árusait ért kárt. Az 1999 decemberi tűzvész után összesen 320 millió forint kártérítés és 200 millió forint kamat jár a szerencsétlenül járt kereskedőknek. A károsultak és az állam pere 2001 októberében kezdődött.

1999. december 15-én hajnalban égett le a Budapest Sportcsarnok, ahol akkoriban karácsonyi vásárt tartottak. A tűzben 330 vállalkozó pavilonja égett el, miközben az egész létesítmény megsemmisült. A BS állami tulajdonban volt, akkoriban a Népstadion és Intézményei Kft.-n keresztül, melynek jogutódja a Sportfólió Kht. lett.

A katasztrófa után az árusok a kormánytól vártak kártérítést, ugyanis a BS nem volt biztosítva. Hosszú alkudozás után a sportminisztérium a kár 30 százalékának kifizetését vállalta. Ezt 166 károsult elfogadta. 

A többi vállalkozó a BS-tűz Károsultjaiért Egyesület néven szervezetet alakított, és pert indított a teljes kártérítésért. A bíróság megállapította, hogy jogos a követelésük. Ugyanis a létesítmény fenntartója az építésügyi hatóságtól nem kért engedélyt vásár tartására. Ezt az engedélyt a tűzvédelmi feltételek hiánya miatt nem is kaphatta volna meg a BS, a vásárt ennek ellenére - akkor már kilencedik alkalommal - megtartották.

Az elsőfokú ítélet ellen az államot képviselő Sportfólió Kht. még fellebbezhet.