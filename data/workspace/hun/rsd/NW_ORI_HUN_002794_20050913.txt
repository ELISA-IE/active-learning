A Mol tendert ír ki biodízelre

Tender kiírására készül a Mol Rt., hogy kiválassza azokat a beszállítókat, amelyektől a gázolajhoz keverhető biodízlet vásárolná a jövőben. A hazai gyártókapacitás egyelőre nem éri el a tízezer tonnát, 2007-re azonban a Molnak már várhatóan 60 ezer tonna biodízelt kell az általa értékesített gázolajba keverni.

Hamarosan a Mol Rt. is megkezdi a biodízel gázolajba keverését az európai szabvány által megengedett értékig, s ennek érdekében a társaság még ősszel pályázatot hirdet a növényi alapú anyag beszállítójának kiválasztása érdekében. A pontos mennyiségről még nem született döntés, ám világosan látszik, hogy a következő egy-két évben komoly fejlesztésekre lesz szükség a hazai biodízelgyártásban - közölte a Világgazdasággal Miklós László, a Mol Rt. vállalati kapcsolatokért felelős igazgatója. 

Az Európai Unió célként fogalmazta meg, hogy a teljes üzemanyag-fogyasztáson belül 2010-re 5,75 százalékra kell emelni a növényi alapú összetevők arányát. Magyarország 2005-re 0,4-0,6 százalék elérését vállalta, ám ez 2007-re már 3 százalékra emelkedhet. Ehhez a cégnek két év múlva már 60 ezer tonna biodízelt kell az általa értékesített gázolajba keverni, miközben a teljes hazai gyártókapacitás egyelőre nem éri el az évi 10 ezer tonnát. Igaz, a befektetői érdeklődés egyre élénkebb, és a beruházási kedvet ösztönözheti a Mol Rt. évente növekvő mennyiségű megrendelése is. 

A benzinnél az oktánszámnövelő MTBE-t (metil-tercier-butil-étert) lehet kiváltani a növényi alapú bioetanol felhasználásával készülő ETBE-vel (etil-tercier-butil-éterrel). A Mol Rt. meg is kezdte tavaly százhalombattai MBTE-üzemének átalakítását bio-ETBE-üzemmé, s az olajipari társaság néhány hónapja a Győri Szeszgyár Rt.-t és szabadegyházai Hungrana Kft.-t bízta meg a bioetanol beszállításával. 

Emellett a Mol Rt. év végére szlovákiai MTBE-átalakítását is befejezi, 2007-re pedig Tiszaújvárosban épít zöldmezős beruházással egy új bio-ETBE-üzemet. Számítások szerint csak a magyarországi beruházások költsége eléri majd a 10 milliárd forintot, ám a tiszaújvárosi üzem termelésbe állítása után a benzingyártásban is 3 százalékra nő a biokomponens aránya, s a Mol Rt. ekkorra éves szinten már 40-50 ezer tonna bioetanol vásárlását tervezi. 

Ugyanakkor a biodízel és a bioetanol üzemanyag célú alkalmazása egyelőre az olajárak szárnyalása mellett is gazdaságtalan. A felhasználást az teszi lehetővé, hogy a kormány tavaly visszaigényelhetővé tette az üzemanyagban lévő biokomponensre jutó jövedéki adó összegét. A helyzet csak akkor változna meg, ha az olaj hordónkénti ára 65 dollár közeléből 100 dollár fölé emelkedne. Ebben az esetben a bioetanol és a biodízel felhasználása már adókedvezmény nélkül is versenyképes lenne, igaz, a jelenleginél jóval magasabb üzemanyagárak mellett. 

A kőolaj alapú motorhajtóanyagok teljes kiváltására azonban ebben az esetben sem lehet számítani, mert az üzemanyag-felhasználással megegyező mennyiségű biokomponens előállításához nincs elég termőterület sem. A jelenlegi üzemanyagszabványok a benzin esetén legfeljebb 5 százalékig tolerálják a bioetanol és 15-ig az ETBE felhasználását, s maximum 5 százalékig keverhető a biodízel is a szabványos gázolajba. Technikailag megoldható a bioüzemanyagok ennél magasabb arányú felhasználása is, ám ehhez már a gépjárművek motorjainak gyártásán és az üzemanyagszabványokon is változtatni kell, tehát újabb szervezési és anyagi korlátok jelentkeznek - olvasható a Világgazdaságban. 