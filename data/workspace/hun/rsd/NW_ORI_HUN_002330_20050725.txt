Elhajtják az egyiptomi nyaralástól rettegőket

Az [origo] által megkérdezett utazási irodák állításai szerint az egyiptomi Sarm-es-Sejkben tartózkodó magyarok nem akarnak előbb hazajönni, nem zavarja őket a 88 áldozatot követelő pénteki merénylet, de a most utazók közül is csak páran mondták le vagy akarják módosítani későbbi útjaikat. A Külügyminisztérium viszont sok panaszt kapott az utasoktól, akik szerint az irodák nem akarnak egyezkedni velük az utak átszervezéséről. Az európai turisták tömegesen mondják le egyiptomi nyaralásukat.

Senki nem akarja megszakítani a nyaralását, igaz, holnap már jön is vissza a gépük - mondta Radics Lajos, a Medina Tours értékesítési vezetője az [origo]-nak annak kapcsán, hogy a népszerű egyiptomi üdülőhelyen, Sarm-es-Sejkben pénteken 88 halálos áldozatot követelő robbantást hajtottak végre. A magyar utazási irodák szerint nincs tömeges útlemondás a Sarm-es-Sejkben történt hétvégi robbantást követően, ugyanakkor a Külügyminisztériumhoz több utas azzal fordult, hogy az irodák nem hajlandók velük egyezkedni. Szabó Ferenc, a Külügyminisztérium helyettes szóvivője elmondta: az egyiptomi utazással kapcsolatban legalább 60 hívás érkezett eddig a minisztériumba az utazás előtt álló magyar turistáktól amiatt, hogy az utazási irodák nem egyezkednek velük semmiről.

Szabó Ferenc elmondta, tudomásuk szerint némelyik utazási iroda határozottan elutasít mindenféle megállapodási lehetőséget, amit az utasok a Külügyminisztériumon kérnek számon. A szóvivő ismételten közölte, hogy nem teszik tilalmi listára Egyiptomot, de ettől függetlenül a magyar utazási irodák - hasonlóan több nyugat-európai utazási irodához - tárgyalhatnának az egyiptomi utazás előtt állókkal más időpontról, más úti célról. A szóvivő emlékeztetett arra, hogy Egyiptom évek óta rajta van a fokozottan veszélyes országok listáján, ugyanakkor nem szerepel a tilalmi listán.

A turista kára, ha lemondja az utat

"Csak néhány telefont kaptunk arról, hogy módosítani akarják a későbbi utakat, de nem mondták le őket. Kompenzációt akkor kell fizetnünk az utasoknak, ha a Külügyminisztérium veszélyes úti célnak minősíti Egyiptomot, ez azonban most nem áll fenn" - mondta Radics Lajos. Egyiptom ugyanis egyelőre nem szerepel a Külügyminisztérium által nem javasolt úti célok listáján, ezért továbbra is az irodákkal kötött utazási szerződések érvényesek, ha módosításról van szó. Az útlemondási biztosítás szintén nem erre az esetre vonatkozik, így aki lemondja előre lefoglalt útját, az ebből származó veszteség őt terheli - összegezték biztosítási szakemberek a hét végi egyiptomi robbantás után kialakult helyzetet.

Az utazási biztosításoknál a szerződési feltételekben eleve kizárják a terrortámadás kockázatát, így ha lett volna magyar áldozata vagy sérültje az egyiptomi esetnek, akkor sem kellene a társaságoknak kártérítést fizetniük. Ennek ellenére a cégek egyedi mérlegelés alapján, méltányosságból kifizethetik a felmerülő költségeket vagy azok egy részét - mondta Vértesi Judit, az Európai Utazási Biztosító Rt. szolgáltatási igazgatója. 

Az egyiptomi robbantás ténye önmagában nem emeli meg az oda utazók utasbiztosítási díjait sem. A magyarországi utasbiztosítási piacot alkotó tíz biztosító társaság többsége az úti cél alapján kétféle, egy Európán belüli és egy Európán kívüli díjtarifát alkalmaz. Európán kívüli úti cél esetében a díjak nemritkán 100 százalékkal magasabbak az Európán belül alkalmazott tarifákénál. A magyarok a legkedveltebb közel-keleti turisztikai cél országokba, Egyiptomba, Tunéziába, Marokkóba utazva a legalacsonyabb, Európa területére is érvényes biztosítási díjat fizetik.

Néhányan máskor és máshová utaznának

"Szombaton és vasárnap voltak korlátozások Sarm-es-Sejkben, akkor az utasok csak bizonyos feltételekkel hagyhatták el a szállodát, a helyzet azonban mostanra normalizálódik. Az idegenvezetők is jobban figyelnek. Lehetőség szerint kerülni kell a csoportosulásokat" - mondta Radics Lajos.

Az OTP Travel tájékoztatása szerint szombaton elmaradtak a szárazföldi kirándulások Sarm-es-Sejkben. A robbantás senkit sem érintett, vasárnaptól pedig helyreállt a rend. Molnár Judit, az OTP Tours ügyvezetője szerint nincs pánikhangulat az üdülőhelyen. Az iroda utasai három szállodában laknak Sarm-es-Sejkben, az egyik mindössze fél kilométerre áll a robbanás helyszínétől. "Az ott lakó utasokat át akartuk költöztetni a távolabbi hotelbe, ment is volna értük a busz, de nem akartak elköltözni, pedig onnan még a robbanást is lehetett hallani" - mondta Molnár Judit, aki elismerte, hogy volt, aki jelezte, később, máshová vagy egyáltalán nem utazna. 

A Best Reisen utazási iroda illetékese, Garamszegi Csaba is a többi irodához hasonlóan nyilatkozott az [origo]-nak: a hétvégét az utasoknak a szállodákban kellett tölteniük az egyiptomi hatóságok utasítására, azóta azonban ugyanúgy folynak a szervezett programok. Sokkal kevesebben járnak az utcákon és a közterületeken, a legtöbben a szállodájukban maradtak Garamszegi szerint. Korábban hazajönni senki sem akart, de voltak, akik módosítani akarták az úti célt vagy az időpontot. Garamszegi szerint a legtöbben valószínűleg még fontolgatják az utazások visszamondását.

Rábai Miklós, a Kartago Tours Utazási Iroda jogásza is arról számolt be, hogy nincsenek tömeges útlemondások. Egy-két útlemondási szándék érkezett hozzájuk, de szerinte ezek a döntések sem véglegesek. A Kartago Tours Utazási Irodával jelenleg 130 turista tartózkodik Sarm-es-Sejkben. Senki sem jelente az idegenvezetőknek, hogy hamarabb vissza akarnak jönni. 

A Magyar Utazásszervezők és Utazásközvetítők Szövetsége közleményben közölte, hogy tagszervezetei a sarm-es-sejki merényletet követően  valamennyi, a helyszínen tartózkodó utassal kapcsolatba léptek, és meggyőződtek arról, hogy a magyar utasok sértetlenek.

A  külügyi tárcánál szombat reggel óta működik a válságkezelő központ. A hozzátartozóikért aggódók a 458-3500-as telefonszámot hívhatják. Egyelőre sem az egyiptomi hatóságoktól, sem a kairói magyar nagykövetségtől nem érkezett tájékoztatás magyar áldozatról. Az utazási irodák leadták a tudomásuk szerint kint tartózkodó magyarok listáját a Külügyminisztériumnak. A Külügyminisztérium legfrissebb közleménye felhívja az Egyiptomba utazni szándékozó magyar állampolgárok figyelmét, hogy az országban jelentős terrorveszéllyel kell számolni.

Hétfőig harmincnégy halálos áldozat személyazonosságát nem sikerült megállapítani. A nyolcvannyolc halott többsége egyiptomi. Az eddig megerősített adatok szerint az áldozatok között két brit, két német, egy olasz és egy cseh állampolgár volt, magyar áldozat vagy sérült nincs.

Sok európai utazott el Egyiptomból

Az orosz turisták gyakorlatilag egyetlen utat sem mondtak le az egyiptomi Sarm-es-Sejkben elkövetett pokolgépes merényleteket követően - írják orosz lapok, míg mások szerint a számtalan külföldi turista távozása helyrehozhatatlan károkat okozhat az egyiptomi turista iparnak. Az izraeli turisták - figyelmen kívül hagyva hatóságaik felszólításait - ugyancsak nem hagyták magukat zavartatni a szombatra virradó éjjel elkövetett pokolgépes merényletektől. Mintegy hétezer izraeli turista tartózkodik jelenleg a Sinai-félszigeten, és nagyon alacsony, mindössze néhány tucatnyi a lemondások száma.

Az európai turisták ugyanakkor tömegesen hagyták el az üdülőparadicsomot. A román turisták nagy része visszamondta egyiptomi és törökországi nyaralását. Mircea Draghici, a román idegenforgalmi ügynökségek szövetségének (ANAT) képviselője hétfőn elmondta, hogy szinte üresek a Sarm es-Sejkbe, illetve a törökországi Kusadasiba induló charter- és autóbuszjárataik. A néhány tízezer román turista, aki korábban ezeket a célpontokat választotta, most majd Görögországba és Spanyolországba utazik.

Számos svájci is visszamondta sarm-es-sejki útját a hét végén. A Kuoni utazási iroda közlése szerint az egyiptomi fürdőhelyre indított hétfői repülőjáratuk 164 foglalásából 118-at lemondtak. A már Sarm-es-Sejkben lévő mintegy ezer svájci állampolgár egyharmada megszakította nyaralását a merényletek után, és a hét végén egy különgéppel hazatért. A svájci külügyminisztérium jelenleg nem tanácsolja az utazást a Sínai-félsziget déli részére.

Az osztrák külügyminisztérium internetes oldalán ugyancsak eltanácsolta az ország turistáit a sarm es-sejki utazástól, míg a Törökországban történt pokolgépes merénylettel kapcsolatban fokozott éberségre szólította fel az oda utazó osztrákokat.