Pénteken reggel zárják le a budai rakpartot

Várhatóan péntek reggel önti el a Duna a budai rakpartot, így ekkortól lezárják a Mozaik utca és a Margit híd közötti szakaszát. A Duna a fővárosban valószínűleg szombat tetőzik majd.

Várhatóan péntek reggel zárják le a Mozaik utca és a Margit híd közötti budai rakpartot - tájékoztatta az [origo]-t az Országos Környezetvédelmi, Természetvédelmi és Vízügyi Főigazgatóság. A korábbi előrejelzésekkel szemben ugyanis nem csütörtökön délután, hanem csak péntek délelőtt önti el a Duna az alsó rakpart mélyebben fekvő, Margit hídhoz közeli szakaszát. A fővárosban várhatóan 640 centiméterrel szombaton tetőzik a Duna. A rakpartot lezárást a fővárosi önkormányzat rendeli el, ha a vízszint eléri a 600 centiméteres magasságot. 

A folyók magyarországi szakaszán jelenleg 88 kilométer hosszan van érvényben árvízvédelmi készültség. A Duna szigetközi szakaszán másodfokú készültség van érvényben 33 kilométeres szakaszon, Komáromnál, Esztergom térségében pedig elsőfokú készültséget rendeltek el.