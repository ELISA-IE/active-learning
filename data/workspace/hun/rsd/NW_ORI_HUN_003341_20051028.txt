Jövőre 3600 forinttal nő az átlagkereset

Elfogadta a parlament a jövő évi adómódosításokat, illetve a kormány ötéves adócsökkentési javaslatát. Januártól kevesebb levonás terheli az átlagkeresetet, a járulékterhek csökkenésére azonban újabb egy évet kell várni. Alacsonyabb lesz a társasági adó, és az áfa, emelkedik ugyanakkor a regisztrációs adó. Jövő novembertől megszűnik a tételes eho, 2008-tól pedig nem kell iparűzési adót fizetni.     

Személyi jövedelemadó

A módosítások következtében valamennyi jövedelemszintnél csökken az átlagos adóterhelés. A minimálbér emelése miatt 684 ezer forintról 756 ezer forintra emelkedik az adómentes jövedelemhatár. Az átlagkeresettel rendelkezők havi 3600 forinttal több jövedelmet vihetnek haza jövőre. A családi adókedvezmény az egy- vagy kétgyermekes családoknál beépül a családi pótlékba. A három vagy több gyermeket nevelő családoknál pedig 10 000 forintról havi 4000 forintra csökken az érvényesíthető adókedvezmény, amely maradéktalanul továbbra is csak akkor vehető figyelembe, ha a magánszemély éves jövedelme a törvényben meghatározott jövedelemhatárt nem haladja meg.  

A tervezett 15 százalék helyett 400 ezer forintban határozták meg a munkáltató által adható adómentes béren kívüli juttatás mértékét. A hideg élelmezés adómentes havi összege 4500 forint, meleg élelmezésnél pedig 9000 forint lesz jövőre. A dolgozók részére az eddigi 17 ezer forint helyett ezentúl 19 ezer forint iskolakezdési támogatást biztosíthatnak a munkáltatók adómentesen. 2010 januárjától a külön adózó jövedelmek (ingatlanértékesítés, bérbeadás, tőkejövedelmek) adómértéke 25 százalékról 18 százalékra csökken. Az egyéni vállalkozók az 5 millió forintot meg nem haladó vállalkozói alap vonatkozásában - bizonyos feltétlelek fennállása esetén  10 százalékos vállalkozói személyi jövedelemadót alkalmazhatnak majd. 

Járulékok

2007. január elsején 3 százalékkal, 2009. január elsején pedig további 2 százalékkal csökken a foglalkoztatót terhelő társadalombiztosítási járulék. Létrejön az úgynevezett nemzeti kockázatközösség a jövedelemmel rendelkezők utáni állami befizetések teljesítésére. A 4 százalékos egészségbiztosítási járulékot január elsejétől kiterjesztik azokra a jövedelmekre is, amelyek eddig mentesültek ezen kötelezettség alól (mellékfoglalkozás, másodállás). A nyugdíjasokat azonban ebben az esetben sem terheli majd járulékkötelezettség. Az egyéni vállalkozóknak havonta, a tárgyhónapot követő hónap 12-éig kell ezentúl a járulékaikat megfizetni. Az idén novemberben 1950 forintra csökkentett tételes eho 2006. november elsejétől teljesen megszűnik. Az evások az adóelőleget változatlanul negyedévente kötelesek teljesíteni, ezzel egyidejűleg azonban a befizetett adóelőlegről a jövőben külön bevallást kell majd benyújtaniuk. Az evás egyéni vállalkozó a járulékokat és az ehót havi bontásban, az adóév első három negyedévéről benyújtott adóelőlegre vonatkozó bevallásában, a negyedik negyedévre megállapított járulékokat és az ehót az éves adóbevallás részeként vallja be. 

Kamatadó

A kamatból származó jövedelmeket  2007. januárjától 10 százalék adó terheli. Nem kell adót fizetni azonban a kamatból származó jövedelemnek az 50 ezer forintot meg nem haladó része után. 

Társasági adó, iparűzési adó, áfa

A társasági adó kulcsa 5 millió forintos adóalapig 16 százalékról 10 százalékra csökken. Ezzel a lehetősséggel az eredeti tervek szerint csak azok a vállalkozások élhettek volna, amelyek alkalmazottaik után legalább a minimálbér kétszeresének megfelelő járulékot fizetnek, és egyéb adókedvezményt nem vesznek igénybe. A törvénymódosítás parlamenti vitája során a szélesebb körű alkalmazhatóság érdekében az alkalmazottak jövedelméhez kapcsolódó korlátot a minimálbér kétszereséről annak másfélszeresére csökkentették. A képzőművészeti alkotások vásárlását ösztönzi az a rendelkezés, amely szerint a vállalkozások a kortárs képzőművészeti, iparművészeti alkotások beszerzési értékét 5 év alatt, évente azonos összegben levonhatják az adóalapból. 

A helyi iparűzési adó 2007. december 31-én megszűnik. Az így kieső önkormányzati bevételek pótlásáról legkésőbb a jövő év végéig kell törvényt alkotni. 

Az áfa 25 százalékos kulcsa az üzemanyagoknál október 1-jétől 20 százalékra csökkent. A többi termék vonatkozásában az 20 százalékos adókulcs alkalmazására csak január elsejétől nyílik lehetőség. A regisztrációs adó emelésére ugyanakkor éppen az áfacsökkentés folytán kiesett bevételek pótlása miatt került sor. 