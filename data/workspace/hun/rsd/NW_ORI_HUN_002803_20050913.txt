Luxuslakások lesznek a tévészékházban

Októberben hivatalosan is bejelenthetik, hogy egy kanadai tulajdonú cég megvette a tévészékházat - írja a Népszabadság. A cég irodákat és luxuslakásokat alakítana ki a tőzsdepalotában - ha majd kiköltözik onnan az MTV.

A Népszabadság információi szerint 4,5 milliárd forint körüli összegért veszi meg a Szabadság téri tévészékházat egy jelenleg izraeli tulajdonosú befektető cég. A Palace 17 Kft. tulajdonosát azonban hamarosan kivásárolja egy kanadai társaság, a Tippin. 

Az ÁPV Rt. szerint a megállapodás nem végleges, mert ahhoz heteken belül bérleti szerződést kell tető alá hozni a jelenleg bent lakó, ám bérleti díjat általában nem fizető MTV Rt.-vel. Holub Katalin, az MTV elnöki szóvivője szerint a bérleti díj jogvita tárgya, az új szerződés hamarosan a tulajdonosi testület elé kerül - írja a lap. 

Michael Tippin, a Tippin Corp. elnök-tulajdonosa szerint ugyanakkor az adásvételt azét nem jelentik be, mert cége még nem jelent meg tulajdonosként a Palace 17 mögött. Úgy vélte, erre októberben kerülhet sor. A befektető megvárná, amíg az MTV kiköltözik, majd a műemlékjelleg megtartása mellett helyreállítaná az épületet. 

A tervezési munkákat a kanadai születésű, Magyarországon élő építészre, Michael Cojocarra bíznák. A tervek szerint a tőzsdepalota Szabadság térre néző oldalán üzletek és kávézó, a középső szinteken igényes irodák, felül pedig kétszintes, teraszos, panorámás luxuslakások lesznek - derül ki a Népszabadság írásából.