Több ezer budapestit rakhatnak ki lakásából

Csaknem ötven családot lakoltattak ki április óta a budapesti kerületekben. Az elmúlt hetekben is több száz család kapott felszólítást, hogy hagyja el otthonát. A Roma Polgárjogi Alapítvány és a Létminimum Alatt Élők Társasága szerint akár további tíz ezer eladósodott budapestit fenyeget a kilakoltatás - írja a Népszabadság. 

Több száz család kapott a fővárosban az elmúlt hetekben felszólítólevelet tartozása rendezésére - mondta a Népszabadságnak Molnár Gézáné, a Létminimum Alatt Élők Társaságának (LAÉT) országos elnöke. Molnár szerint a kilakoltatási hullám a nyár kezdetével indult el, ugyanis a télen emberiességből felfüggesztett eljárásokat ismét érvényesíteni lehet. A LAÉT szerint így több ezer embert fenyeget kilakoltatás. Április óta csaknem ötven családot lakoltattak ki Budapesten. 

Setét Jenő, a Roma Polgárjogi Alapítvány (RPA) igazgatója elmondta: 2004-es önkormányzati adatok szerint Budapest összes kerületében 2750 háztartás halmozott fel akkora tartozást, amely miatt bármikor megindulhat ellenük a kilakoltatási eljárás. Mindez szerintük 10 ezer embert érintene, köztük nagyon sok gyermeket. 

A veszélyben levő családok között megtalálhatók az ingatlancsalások áldozatai, azok, akik bérletidíj- és rezsihátralékot halmoztak fel az önkormányzati bérlakásokban, és azok is, akik nem tudják törleszteni a lakásvásárláshoz felvett hitelt - mondta Setét Jenő. 

Csepelen az elmúlt hetekben kétszáz adósságlevelet kaptak a hátralékos családok, amelyekben felszólítják őket, hogy 30 napon belül rendezzék tartozásukat, vagy költözzenek ki lakásukból - tájékoztatott Simó Endre, a LAÉT szóvivője. 

A kerületek között nagy a különbség a veszélyeztetett családok számát illetően. Újpesten március óta öt családot lakoltattak ki, tavaly tíz lakbér-, illetve közüzemi hátralékkal rendelkező család maradt fedél nélkül - közölte Derce Tamás polgármester. A kerületben százezer forintnyi tartozás kell ahhoz, hogy meginduljon az eljárás. A kerületben összesen 300 millió forint lakbérrel és 600 millió forint közüzemi-díjjal tartoznak. 

A XI. kerületben ritka a kilakoltatás, évente általában egy eljárás indul, de csak abban az esetben, ha az adós nem működik együtt az önkormányzattal - mondta a kerület sajtóreferense. A XV. kerületben évente három-négy kilakoltatási eljárás fejeződik be. Többnyire a fűtési díjjal tartoznak a családok, és az eljárás már tízezer forintos hátralék esetén is elindul. 

A VIII. kerületben a jegyző szerint január óta 25 olyan kiköltöztetés volt, amit önkényes lakásfoglalókkal szemben érvényesítettek. Ferencvárosban évente körülbelül 15 kilakoltatásra kerül sor, e pillanatban 43 bírósági eljárás folyik - közölte a lakásügyi osztály vezetője. A 43 bérlakásban élő, kilakoltatásra váró családból 14-nek bérletidíj-hátralék miatt, 29-nek pedig jogcím nélküli birtoklás okán kellene elhagynia lakását. 

Setét Jenő, az RPA igazgatója szerint tíz éve nincsenek pontos adatok arról, hány embert fenyeget a kilakoltatás, és nincsenek egységes szabályok sem. Minden kerület másképp dönt arról, mekkora tartozás kell az eljárás megindulásához, és arról is, hogy kell-e segíteniük a fedél nélkül maradt családok elhelyezésében. 

Az RPA és több civil szerevezet aláírásgyűjtést indított június elején. Ha összegyűlik 50 000 aláírás, akkor az Országgyűlésnek napirendre kell tűznie a kilakoltatások ügyét. A civil szervezetek azt szeretnék elérni, hogy létrejöjjön egy törvény, amely segít a kilakoltatások megakadályozásában. 