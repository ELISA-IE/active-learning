Kijátszhatták a madárinfluenza-zárlatot

Kijátszhatták csempészek a madárinfluenza-zárlatot a román-magyar határon. Több mint ezer védett madár tetemét találtak ugyanis a vámosok a horvát-magyar határon egy Romániából induló buszon. Ha bebizonyosodik, hogy a madarakat Romániában rejtették el a buszon, vizsgálat indul a nagylaki határállomás ellen, ott ugyanis a madárinfluenza miatt nemrég vezettek be szigorúbb ellenőrzéseket.

Több mint ezer védett madár tetemét próbálták csütörtökön Magyarországról Horvátországba csempészni a rédicsi határátkelőnél. Sipos Jenő, a Vám- és Pénzügyőrség Országos Parancsnokságának (VPOP) szóvivője az [origo]-nak elmondta: az 1080 darab pacsirta és barázdabillegető tetemére egy Romániából menetrendszerűen Olaszországba közlekedő buszjáraton bukkantak rá a vámosok. A védett madarak eszmei értéke eléri a tízmillió forintot.

Sipos elmondta: a VPOP vizsgálatot indított annak kiderítésre, hogy a madártetemek Romániában vagy pedig Magyarországon kerültek-e buszra. A jármű Nagylaknál lépett Magyarország területére, a vámosok azonban semmi rendkívülit nem találtak a buszon. Amennyiben bebizonyosodna, hogy mégis Romániában rejtették el a csomagot, az azért jelentene problémát, mivel a madárinfluenza romániai megjelenése miatt szigorú ellenőrzéseket vezettek be a határon, különös figyelemmel a szárnyasokra.

Főként az olasz éttermek számára illegálisan levadászott énekesmadarak jelentős természetkárosítást okoztak az elmúlt években. A környezetvédelmi minisztériumnak arról nincs adata, hogy Magyarországon mennyi madarat pusztítottak el, a tárca becslései szerint azonban az elmúlt négy évben az olasz orvvadászok közel félmillió védett madarat lőttek le a közép-kelet-európai országokban. A természetkárosítás értéke pedig eléri az ötmilliárd forintot.

Halmos Gergő, a Magyar Madártani és Természetvédelmi Egyesület (MME) munkatársa az [origo]-nak elmondta: az olasz piacokat ellátó illegális madárvadászat súlypontja Magyarország helyett egyre inkább olyan országokba tevődik át, ahol lazábbak a természetvédelmi ellenőrzések, többek között Romániába és Szerbiába. Halmos szerint elképzelhető, hogy a Rédicsnél leleplezett szállítmány is Romániából származott.