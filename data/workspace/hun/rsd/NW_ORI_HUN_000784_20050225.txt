Nőtt a munkanélküliség

Tavaly november és idén január között 32 ezerrel nőtt a munkanélküliek száma éves összehasonlításban, a munkanélküliségi ráta pedig 6,6 százalékra emelkedett. Ez 0,8 százalékponttal magasabb, mint egy évvel korábban - közölte honlapján a Központi Statisztikai Hivatal.

A foglalkoztatottak száma 3,89 millió fő, a munkanélküliek száma 275,1 ezer volt a vizsgált három hónapban. 2004 novembere és idén január között - hasonlóan az egy évvel korábbihoz - a 15-74 éves korosztály 53,9 százaléka jelent meg a munkaerőpiacon.

A 3 millió 890 ezres foglalkoztatotti létszám előző év azonos időszakához mért csökkenése a mintavételi hibahatáron belül maradt. A munkanélküliségi ráta az EU-15-ben az időszak középső hónapját jelentő decemberben 8,1 százalékos volt, míg a 25 tagú EU-ban 8,9 százalékos.

A fiatalok munkanélküliségi rátája változatlanul magas, 18 százalékos. A 15-24 éves korosztályba tartozók az összes munkanélküli 23,2 százalékát teszik ki. Az EU-15-ben e korosztály munkanélküliségi rátája az időszak középső hónapját jelentő decemberben 15,8 százalék, az EU-25-ben 17,9 százalék volt.

A munkanélküliek 45,1 százaléka egy éve vagy annál régebben keresett állást, ez 2,1 százalékpontos aránycsökkenést jelent a tavalyi értékhez képest. A munkanélküliség átlagos időtartama 16,4 hónap.