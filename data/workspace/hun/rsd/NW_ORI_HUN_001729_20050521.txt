Egy éjszaka alatt eltűnt egy orosz tó

Közép-Oroszország egy kis falujának lakói rejtélyes eseménynek lehettek tanúi: a falu közelében levő tó vize reggelre eltűnt a mederből. Az esetre még keresik a magyarázatot, amely a flubeliek szerint ahhoz hasonlítható, mint amikor kihúzzák a dugót a lefolyóból, és leeresztik a kád vizét. 

Egyetlen éjszaka alatt eltűnt egy közép-oroszországi tó vize - írja a BBC. A Moszkvától 250 kilométerre keletre fekvő Bolotnikovo falu halászai fedezék fel hajnalban, hogy a tó helyén egy sáros medence van. "Csak néztem, de nem volt benne víz. Arra gondoltam, Istenem, mi történt itt?" - mondta az egyik halász. 

Az esetről az orosz NTV csatorna számolt be. "Mintha valaki kihúzta volna a dugót egy hatalmas kádból" - magyarázta az orosz tudósító a tó mellett állva a kamerának. Nyizsnyij-Novgorod helyi illetékesei szerint a tó vize talán egy földalatti barlanba folyhatott el, ennek azonban egyelőre nem találták nyomát. "A tó eltűnését valószínűleg az okozta, hogy a tófenék megsüllyedt, ami miatt a víz egy földalatti folyóba vagy barlangrendszerbe távozhatott" - mondta az egy helyi szakértő, hozzátéve, hogy hetven évvel ezelőtt történt egy hasonló eset: akkor egész házak tűntek el a föld alatt. 

A vízimentők már megkezdték a kutatást, hátha valakit az éjszaka magával sodort a víz a föld alá. Egyelőre úgy tűnik, senki nem volt a víz közelében, amikor a tó eltűnt. "Ez nagyon veszélyes. Ha valakit elkap egy ilyen hatalmas örvény, a túlélés esélye a nullával egyenlő" - nyilatkozta Dimitrij Zajcsev tűzoltó, rámutatva, hogy a parti fák úgy néztek ki, mintha a víz lefelé húzta volna őket. 

A falusiak közül sokan sötét erőknek tulajdonítják a víz eltűnését. Volt, aki tudni vélte, hogy a tó Rettegett Iván cár idejében jött létre, és azóta el van átkozva. Mások, akik korábban fürödtek a tóban, állítólag egy templomot találtak a víz mélyén. Van, aki valamilyen oknál fogva az amerikaiakat gyanúsítja azzal, hogy eltüntették a vizet. 