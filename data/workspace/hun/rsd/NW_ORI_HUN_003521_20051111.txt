Várja az oroszokat a magyar tőzsde

Az Orosz Föderáció rendkívüli és meghatalmazott nagykövete Szalay-Berzeviczy Attilával, a Budapesti Értéktőzsde (BÉT) elnökével és Horváth Zsolttal, a BÉT vezérigazgatójával folytatott megbeszéléseket. A BÉT üdvözölné orosz cégek megjelenését a budapesti részvény- és árupiacon - fogalmazott a tőzsdeelnök.

Az Orosz Föderáció rendkívüli és meghatalmazott nagykövete Szalay-Berzeviczy Attilával, a Budapesti Értéktőzsde (BÉT) elnökével és Horváth Zsolttal, a BÉT vezérigazgatójával folytatott megbeszéléseket. 

Szalay-Berzeviczy Attila szerint a budapesti tőzsdei kereskedelem fejlődése komoly lehetőséget jelenthet az orosz társaságok európai piacra lépésében. A BÉT üdvözölné orosz cégek megjelenését a budapesti részvény- és árupiacon - fogalmazott a tőzsdeelnök. 

A megbeszélésen szót ejtettek az orosz olaj budapesti tőzsdei kereskedelméről is. A nagykövet jelezte, hogy értesülései szerint több orosz cég is vizsgálja a budapesti piacra lépési és befektetési lehetőségeket. A tárgyaló felek egyetértettek abban, hogy - első lépésként - a Tőzsdeképes Cégek Klubja nyitva áll az orosz cégek számára is, amely a tőzsdére lépés előszobájaként működhet majd a társaságok életében. 

A nagykövet és a BÉT vezetői közös célnak nevezték, hogy minél előbb megjelenjen Budapesten az első tőzsdeképes orosz társaság és megkezdődjön a felkészülés annak tőzsdei bevezetésére. 

A magyar befektetők számára hatalmas energia- és nyersanyag-készlettel rendelkező, kiemelkedően gyorsan növekvő gazdaságba való befektetés nyílhat meg orosz vállalatok részvényeinek magyarországi bevezetésével - mondta a nagykövet. 

Oroszország jelenleg is az előkelő helyet foglalja a magyar befektetői ranglistán. A két ország közti kereskedelmi forgalom több mint 5 milliárd dollárt tesz ki, a gazdasági kapcsolatokban pedig új fejezetet nyithat a nagykövet úrral ma megkezdett párbeszéd - tette hozzá Szalay-Berzeviczy Attila, a Budapesti Értéktőzsde elnöke.