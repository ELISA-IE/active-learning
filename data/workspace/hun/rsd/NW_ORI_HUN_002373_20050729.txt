Berlusconi az eurót hibáztatja minden bajért

Az eurót támadta Silvio Berlusconi olasz miniszterelnök pártja kongresszusán. Berlusconi ezzel csatlakozott a radikális északolasz Északi Ligához, amely az euró helyett a líra visszahozatalát követeli. Közgazdász szakemberek szerint Berlusconit valójában nem az euró, hanem az zavarja, hogy riválisa, Romano Prodi jelentős előnyre tett szert népszerűségben.

Éles kirohanást intézett az euró ellen Silvio Berlusconi olasz miniszterelnök pártja, a Forza Italia kongresszusán. Berlusconi egyenesen "katasztrófának" nevezte az eurót, amely "mindenkit sanyargat". Az olasz miniszterelnök Romano Prodit, az ellenzék vezetőjét, volt Európai Bizottsági elnököt okolta az euró okozta problémákért.

"Sok olasz került szembe nehézségekkel Prodi eurójának bevezetése óta." - támadta a közös valutát és Prodit Berlusconi. A miniszterelnök szerint elsősorban az euró az oka az Olaszországban tapasztalható recessziónak. Berlusconi ugyanakkor kijelentette: hazája számára sokkal jobb lenne újból bevezetni a korábbi olasz fizetőeszközt, a lírát.

Kijelentéseivel Berlusconi egyértelműen koalíciós partnere, Umberto Bossi, és az Északi Liga mellé állt. Bossiék már korábban is hevesen ellenezték a monetáris uniót, és visszakövetelték a lírát.

Gazdasági szakemberek szerint Berlusconi kijelentése minden reális alapot nélkülöz. Romano Prodi Olajfa Uniója hat ponttal elhúzott a Corriere della Sera olasz napilap népszerűségi listáján, Berlusconi most az euró felemlegetésével próbálja lefaragni hátrányát, tehát a kijelentés tisztán politikai természetű - írja az EUobserver.

Gregor Kreuzhuber, az Európai Bizottság szóvivője sietett cáfolni Berlusconi szavait. Mint elmondta, "több száz tanulmány bizonyítja, hogy Olaszország gazdasági bajait nem az euró okozza". "A legkisebb gyanúja sem merül fel annak, hogy az euró ne vált volna előnyére az európai és az olasz polgároknak, valamint az európai és az olasz gazdaságnak" - jelentette ki Kreuzhuber.

Lámfalussy Sándor, az Európai Monetáris Intézet volt elnöke, az euró egyik alapító atyja szerint pont az tenne rosszat olaszországnak, ha elvetnék a közös valutát. Lámfalussy szerint a jelenlegi 4,3 százalékos GDP-arányos olasz deficitet megduplázná a líra vissazhozatala.

Az Európai Unióban - különösen az alkotmányt elutasító francia és holland népszavazás hatására - "szezonja van" az unióval és a közös valutával való negatív spekulációnak - írja az Eurohírek. Legutóbb a lengyel jobboldal próbált meg a hamarosan következő választások előtt politikai tőkét kovácsolni az EU támadásából.