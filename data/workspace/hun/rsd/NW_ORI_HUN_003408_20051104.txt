Hollandia betiltaná a füvezést a külföldieknek

Hollandia januártól betiltaná a marihuana és a hasis fogyasztását külföldieknek - értesült a Der Standard. A tervek szerint a turisták egyetlen szál marihuánás cigarettához sem juthatnának hozzá legálisan. Az ország így szeretne megszabadulni az "európai drogparadicsom" cimkétől.

A Der Standard című osztrák lap értesülése szerint Hollandia januártól betiltaná a marihuana és a hasis fogyasztását külföldieknek. Az ország így szeretne megszabadulni az "európai drogparadicsom" cimkétől. A tervek szerint jövőre már csak holland állampolgárok léphetnének be a coffeeshopokba, ahol a könnyű drogokat árulják és fogyasztják. 

Az osztrák lap azt állítja, hogy minderről azon a beszélgetésen értesültek, ahol a holland drogszabályozás változásairól tájékoztatták az ENSZ helyi képviselőit, és az osztrák egészségügyi minisztérium munkatársait. Erre az eseményre hívták meg a Der Standard újságíróját. A lap felhívja a figyelmet arra, hogy a kérdés Ausztria számára különösen fontos, mert a januártól esedékes osztrák EU-elnökséggel az ország az európai drogpolitika alakításában is jelentős szerepet kap. A tervek szerint a turisták egyetlen szál marihuánás cigarettához sem juthatnának hozzá legálisan. 

Kérdés, hogy ez a lépés támadható lenne-e az Európai Bíróságon diszkriminációra hivatkozva. Paul van Voorst, a holland igazságyügyi minisztérium képviselője szerint nem, mert amit törvényben szabályoztak, az ellen nem lehet panaszt tenni. A lap hozzáteszi, hogy a coffeeshopok száma az elmúlt öt évben közel a felére csökkent az országban, ma már csak körülbelül 750 helyen lehet legálisan hasist és marihuánát venni és szívni. A további tervek között szerepel, hogy öt év múlva a "Kannabiszt a gyógyszertárból" nevű akciót is leállítják majd.

De nem csak ilyen a változásokat terveznek. Az elmúlt néhány évben nőtt a marihuana THC-tartalma. A Der Standard Ton Carmerre, a holland egészségügyi minisztérium illetékesére hivatkozva azt is közölte, hogy ha egy, még le nem zárult vizsgálat eredményei kimutatják, hogy összefüggés van a fű magasabb THC-tartalma és a fogyasztóknál egyre gyakrabban jelentkező személyiségzavarok között, a marihuana besorolását megváltoztatják, és a kemény drogok közé sorolják.  A kemény drogokkal kapcsolatban viszont változatlan marad Hollandia politikája: továbbra is kaphatnak például az államtól egyre kisebb adag heroint azok, akik másképp nem tudnak leszokni.