Elmarad a ferihegyi sztrájk

Utolsó pillanatban sikerült megállapodnia a Budapest Airport munkavállalói és munkáltatói oldalának, így hétfőn nem lesz sztrájk a repülőtéren. A felek éves szinten közel 17 százalékos alapbéremelésben, 3 éves kollektív szerződésben, havi harmincezer forintos béren kívüli juttatási csomagban, valamint 57 ezer forintos üdülési hozzájárulásban egyeztek meg.

A Budapest Airport (BA Rt.) munkavállalói és munkáltatói oldala megállapodásra jutott vasárnap este, néhány órával azelőtt, hogy a repülőtéri dolgozók sztrájkba léptek volna. A munkabeszüntetéssel fenyegetőző alkalmazottak 40 százalékos béremelést követeltek. Emellett követelték az állomány bővítését, szerintük ugyanis nem elég az ember a munkák megfelelő elvégzésére. Kovács Zoltán, az üzemi tanács elnöke az [origo]-nak elmondta: a bérjellegű követelések mellett számos egyéb hiányosság is nehezíti a dolgozók életét Ferihegyen. Az érdekképviseleti vezető példaként említette, hogy az egyes terminált nem vetették át a üzemi tanáccsal, és az a felújított épületben nincs megfelelő személyzeti WC illetve mosdó.

A vasárnap megkötött egyezség szerint a dolgozók nem kapják meg a követelt 40 százalékos emelést, ehelyett a korábban is felajánlott 17 százalékban állapodtak meg. Ugyanakkor számos egyéb, béren kívüli juttaást kapnak. A felek éves szinten közel 17 százalékos alapbéremelésben, 3 éves kollektív szerződésben, havi harmincezer forintos béren kívüli juttatási csomagban, valamint 57 ezer forintos üdülési hozzájárulásban egyeztek meg.

"Megtettünk mindent, hogy a repülőtér gond és fennakadás nélkül működjön" - jelentette ki Hárskuti János vezérigazgató a tárgyalásokat követően. A megállapodás szerint januárig visszamenőlegesen 10 százalékos bérfejlesztés történik meg minden munkavállaló részére. Ez az idén már bevezetett és végrehajtott 6,62 százalékos béremelést további visszamenőleges 10 százalékos bérfejlesztés követi.

A Budapest Airport és a szakszervezeteket képviselő sztrájkbizottság megállapodott abban, hogy a következő évre 417 ezer forint értékű adómentes juttatás jár minden dolgozónak. Ez havonta harmincezer forintos cafetéria juttatást, valamint éves szinten 57 ezer forintos üdülési támogatást jelent. Új Kollektív Szerződést is kötöttek a felek, amely határozatlan időre szól, és három éven belül nem mondható fel. Egy, a munkavállalók szociális helyzetének javítását koordináló munkabizottság is létrejött, amely harminc napon belül akciótervet dolgoz ki munkakörülmények javítása érdekében. A megállapodás részét képezi a Földi kiszolgálás és a Minibusz tevékenység önálló társaságban történő működtetése is.

"A munkavállalók érdekeinek védelmében elértük célunkat, sokat javult a BA dolgozóinak helyzete" - mondta Kovács Zoltán a sztrájkbizottság tagja. A megállapodásban foglaltak teljesülésével a sztrájkbizottság megszünteti működését.