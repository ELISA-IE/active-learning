Adóhivatalra támadtak Kasmírban

Legalább három ember meghalt, amikor fegyveresek megtámadták a szrinagari adóhivatalt az indiai Kasmírban. A támadók tűzharcba keveredtek a kiérkező kormányerőkkel, és felgyújtották a kormányzati épületet . 

Milicisták támadták meg és gyújtották fel a szrinagari adóhivatal épületét pénteken az indiai Kasmírban. A fegyveres támadók előbb betörtek az adóhivatalba, majd tűzpárbajba bonyolódtak a kiérkező kormányerőkkel. Az MTI szerint legalább három ember - egy katona és két támadó - meghalt az összetűzésben. 

Állítólag több tucat ember rekedt bent a lángoló épületben, míg az alkalmazottak nagy részét sikerült kimenekíteni. A rendőrség szerint összesen három fegyveres vett részt a támadásban, és ők dobták azt a gránátot is, ami miatt kigyulladt az épület.

Kasmírban 1989 óta folytatnak harcot szeparatista fegyveresek, az összetűzésekben eddig legalább 40 ezer ember vesztette életét. A tartomány egészére mind India, mind pedig Pakisztán igényt tart. Előbbi Kasmír déli, utóbbi északi részét tartja ellenőrzése alatt. A tartomány déli részében legalább egy tucat fegyveres csoport küzd az indiai uralom ellen.