Újra létrejöhet a világvárost építő Közmunkatanács

Egy-két hónap múlva elkészíti Budapest főjegyzője azokat a jogszabályterveket, amelyek újból létrehozhatják a Fővárosi Közmunkák Tanácsát, amely "a városfejlesztés motorja lehet". Tiba Zsolt főjegyző nagyszabású tervben gondolkodik, amelyhez várhatóan meg kell változtatni az önkormányzati törvényt, és akár alkotmánymódosításra is szükség lehet. A régi Közmunkatanács több mint hetven éves működése során világvárossá tette Budapestet, felélesztéséről a rendszerváltás óta beszélnek. 

Néhány hónap múlva elkészülnek azok a jogszabálytervek, amelyek feléleszthetik a Fővárosi Közmunkák Tanácsát (FKT) a fővárosi fejlesztések, nagyberuházások előkészítésének és lebonyolításának felgyorsítására. Budapestet az 1870-ben alakult FKT tette világvárossá, központilag osztotta el a pénzeket, felügyelte az építkezéseket. Ehhez hasonló nagyszabású tervben gondolkodik most a főváros Tiba Zsolt főjegyző szerint. Ez azonban várhatóan hosszú harcot eredményez majd a fővárosi frakciókkal és a kerületi önkormányzatokkal, amelyek ragaszkodnak jelenlegi széles döntési szabadságukhoz. Tiba szerint biztosan szükség lesz az önkormányzati törvény átdolgozására, és akár alkotmánymódosításra is. 

"A Közmunkatanács teljesen megváltoztatja a beruházások rendjét, hatással van az agglomerációra. Jelenleg azon folyik a vita, hogy milyen hatáskört kapjon a szervezet, milyen jogszabályokat kell megváltoztatni hozzá" - mondta az [origo]-nak Tiba Zsolt. A főjegyző biztos abban, hogy az FKT létrejöttével a fővárosi önkormányzat és a kerületi önkormányzatok hatáskörei jelentősen csorbulnának, ez nagy vitákhoz vezethet. "Ez a szervezet nem fog működni ebben a ciklusban, abban biztos vagyok, de a sokszor kicsinyes politikai gondolkodáson mindenkinek túl kell lépnie" - mondta Tiba. Ez szerinte "jó esetben is egy-két évig tart majd". 

A Közmunkatanács a nagy városfejlesztések motorja lehet Tiba szerint, amely a főváros határain is túlnyúlik. Ilyen az utak, hidak, közművek építése - mondta. Ha a terv körvonalazódik, "el fog indulni a verseny, hogy ki kerüljön jó pozícióba az FKT-ben. Egyáltalán nem biztos, hogy könnyű lesz megfelelő embereket találni" - mondta a főjegyző, hozzátéve, hogy az FKT jövendő tagjainak egyszerre kell majd városépítészeknek, urbanizációs szakembereknek, gazdasági szakértőknek lenniük. 

A Közmunkatanács felélesztése a rendszerváltás óta napirenden van. Az 1870-ben alakult régi Közmunkatanács abba is beleszólhatott, hogy hol épüljenek mulatók, hol legyenek utcák, parkok, milyen legyen a főváros világítása, még a magánépítkezési engedélyek kiadását is jóvá kellett hagynia. Arra is ügyeltek, hogy a város egységes arculatot kapjon. Tiba szerint "nem életszerű", hogy a modern FKT is kijelölhesse a mulatók helyét, de dönthet "akár egy mulatónagyed, egyetemi városrész kialakításáról". Az is elképzelhető szerinte, hogy a városképet érintő nagy kérdésekben, például a zsidónegyed megőrzése vagy átalakítása, az FKT-ben születhessen végső döntés. 

Ráday Mihály városvédő, a Városvédelmi és Városképtervezési Bizottság tagja szerint "Közmunkatanács akkor létezik, ha a kormányzat és a főváros adja közösen a tagokat". Szerinte az önkormányzatok nem akarják, hogy legyen egy olyan szerv, ami beleszólhat az ügyeikbe. A különböző pártok irányítása alatt álló önkormányzatok "nem fognak együtt mozdulni" - mondta Ráday. Szerinte ez azért sem valószínű, mert az önkormányzati törvény kétharmados törvény, és a pártok nem fognak konszenzusra jutni. A rendszerváltás óta "mindenki, aki népszerű akar lenni, azt mondja, hogy kell Közmunkatanács" - tette hozzá.  

Szentpéteri Márton építészkritikus szerint a mostani jogi helyzetben "nem lehet egységes fejlesztést csinálni", ezért fontosnak tartja a központi irányítást. Szentpéteri szerint azonban anakronizmus lenne a régi szerkezetet ugyanabban a formában visszaállítani. 

"Ha az önkormányzati törvényt is módosítani kell, nehéznek látom, hogy az ellenzék is beleegyezzen, de a kidolgozást el kell kezdeni" - mondta az [origo]-nak Gy. Németh Erzsébet, a fővárosi MSZP-frakció vezetője. Szerinte az új Közmunkatanács nem lehet teljesen hasonló a régihez, mert "más az, ami akkor volt, és más az EU-s jogrend". 

Kupper András, a fővárosi Fidesz-frakció vezetője elmondta: "Üdvözöljük az ötletet, mert ez a mi ötletünk". Az FKT-ről szerinte külön törvényt kell alkotni, mert ez "nem kizárólag fővárosi ügy". Erre Kupper szerint a parlamenti választások után kerülhet sor. 

A tervezett FKT tagösszetételéről egyelőre nincs információ. A régi Közmunkatanács tagjainak felét a főváros, felét a kormány delegálta. Ezenkívül tanácsadóként részt vettek benne a tagok által meghívott főmérnökök és más szakértők. A tanács vezetője hosszú időn keresztül Podmaniczky Frigyes volt. 

Wirth Zsuzsanna