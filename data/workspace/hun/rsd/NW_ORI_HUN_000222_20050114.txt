Eltűnnek a Skála áruházak

Kivonul a ruházati kiskereskedelemből a Skála Divatház Rt. a tulajdonosok minapi döntése alapján - értesült a Népszabadság. A Corvint kínai kereskedő működteti tovább, míg a budai Skálát előbb-utóbb lebontják.

Áprilisig a Skála vidéken bérelt hét áruházának és az újpesti áruháznak a bérleti szerződését mondja fel, míg a tulajdonában lévő kispesti üzletházat eladja. A Corvin áruházat kínai kereskedők veszik bérbe, akik az ott dolgozókat tovább foglalkoztatják - tudta meg a lap. 

Szeptemberig még biztosan működik a Skála Metró, a budai Skála és a Camponában található Skála. Ezek közül csupán a budai üzletközpont sorsáról döntöttek: a dobozépületet az ING-csoport veszi meg, amely lebontja, majd a MOM-parkhoz hasonló lakóparkot és bevásárlóközpontot épít a helyén.