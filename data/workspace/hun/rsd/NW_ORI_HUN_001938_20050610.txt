Kínai belbiztonsági vezető kért ausztrál menedékjogot

Újabb kínai tisztviselő kért menedékjogot Ausztráliában. Azt állította, hogy szemtanúja volt Kínában egy ellenzéki halálra kínzásának. A férfit nem nevezték meg, csak annyit tudni róla, hogy a kínai belbiztonsági szolgálatnál dolgozott. 

Egy héten belül a harmadik kínai állampolgár kért politikai menedékjogot Ausztráliában. Mint ügyvédje csütörtök este az ausztrál ABC televízióban bejelentette, a férfi, akinek személyazonosságát nem fedték fel, a "610-es" néven ismert kínai belbiztonsági szolgálat egyik magas rangú vezetője volt.

Azután folyamodott néhány napja menekültstátuszért, amelyet azóta meg is kapott az ausztrál hatóságoktól, hogy felfedte: szemtanúja volt Kínában egy ellenzéki halálra kínzásának és az emberi jogok számos további, sorozatos megsértésének. Bernard Collaery ügyvéd, aki korábban Canberra főügyésze volt, nem közölte, hogy védence mikor érkezett Ausztráliába, csupán annyit mondott, hogy kínai otthonát feldúlták és kifosztották.

Collaery szerint az újabb kínai menedékjogkérő kijelentései megerősítik annak két korábbi kínai disszidensnek - egy diplomatának és egy volt titkos ügynöknek - az állításait, akik az elmúlt napokban fordultak az ausztrál hivatalos szervekhez menekültstátusért.

Az ügy igen kellemetlenül érinti John Howard kormányát, amely szeretné Ausztrália politikai és gazdasági kapcsolatait erősíteni Kínával. Tony Abbott egészségügy-miniszter csütörtökön leszögezte: a diplomatát akarata ellenére nem küldik vissza Kínába, de a bevándorlási szervek még hivatalosan nem döntöttek az ügyében.