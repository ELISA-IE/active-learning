Hét lakat alatt őrzik ezután az érettségi tételeket

Megváltozik az érettségi tételek kiszállítása, nyomtatása, a tételek kiválasztása is - közölte az Oktatási Minisztérium illetékese. Jövőre már csak egy vagy két nappal a vizsgák előtt választják ki a kérdéseket, csak egy nappal előbb nyomtatják ki őket, és nem az iskolákba szállítják, hanem a körzeti jegyzőkhöz. Várhatóan a feladatlapokon rajta lesz a "Szigorúan titkos" vagy a "Szolgálati titok" címke is.

Változások lesznek az érettségi logisztikájában, a jövőben az informatikailag biztonságos körülmények között előállított érettségi tételek közül a leggyakoribb tárgyakból csak két nappal a vizsga előtt választják ki a végső feladatsort - közölte a közoktatási helyettes államtitkár, Sipos János.

A vizsgák első hetében, magyarból, matematikából, történelemből, angolból és németből csak egy-két nappal a tényleges vizsga előtt dől el a végleges feladatsor, amelyet a vizsga előtti napon nyomtatnak, csomagolnak, s szállítanak ki. Az iskolák igazgatói a vizsga napján reggel 6 és 8 óra között viszik el az aznapi tételcsomagot a jegyzőktől. A diákok 9 órától írják a vizsgát. 

A többi tárgyból egy héttel a vizsgák előtt szállítják ki a tételcsomagokat a körzetközponti jegyzőkhöz, s az intézmények vezetői a választásokhoz hasonló biztonsági körülmények között tárolt tételcsomagokat előzetesen ellenőrzik, az esetleges tévedéseket korrigálják. A tételeket a vizsga napján viszik el a jegyzőktől az igazgatók.

A tételeket jövőre már egy központi nyomdában sokszorosítják, megfelelően felkészített szakemberek csomagolják és nem közvetlenül az iskolákba, hanem a 274 körzetközpont jegyzőjéhez szállítják ki. Jelenleg az 1080 középiskola közül csak 50 olyan van, amelyiknek a településén nem működik körzetközponti jegyző, de ezeknél is 15-20 km-es távolságra vannak, így könnyen hozzájuthatnak az iskolák a feladatlapokhoz Sipos szerint.

A változtatásokat a Közoktatáspolitikai Tanács, a Gimnáziumok Országos Szövetsége, s az Országos Érettségi Vizsgabizottság, az Országos Köznevelési Tanács is jóváhagyta. Egyeztetést tartottak az érettségi vizsga biztonságosabbá tételéről a belügyi, az igazságügyi tárcával s az adatvédelmi biztos képviselőjével is. Az elektronikus úton történő tételküldést a magas biztonsági kockázat miatt elvetették.

Sipos szerint várhatók változások a tételek titkosításában is. Erről eddig az adatvédelmi biztos és az igazságügyi tárca szakértőjével folytatott a minisztérium egyeztetéseket. "Nagy valószínűséggel az érettségi tételek mindegyikére rányomják a megfelelő szövegeket, hogy szigorúan titkos, illetve szolgálati titok, amennyiben ez lesz a végső megoldás. Ezt nem tudjuk kikerülni" - mondta Sipos János.