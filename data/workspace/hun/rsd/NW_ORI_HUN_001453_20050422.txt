Pénzadományokat várnak a mátraiak

Mindenki azzal segít, amivel tud a hatalmas esőzés miatt bajba jutott mátrakeresztesieken, akik kaptak már homokzsákokat, szivattyúkat, de a helyieknek leginkább pénzadományokra van szükségük, hogy helyreállítsák a települést. A postán keresztül ingyen lehet pénzt küldeni Mátrakeresztesre.

Több segélyszervezet, önkormányzat és magánember is felajánlotta segítségét a mátrakeresztesieknek, akiknek elvitte a házát, műhelyét a hatalmas esőzés miatt megáradt közeli patak. A károk végleges felmérése a jövő hétre várható. Többen milliárdos nagyságrendű veszteségről beszélnek, de a kár valószínűleg százmilliós nagyságrendű. Sok magánházban keletkezett kár, és csak néhányan kötöttek biztosítást otthonukra. Mindenki úgy segít a bajbajutottaknak, ahogy tud, de a helyieknek elsősorban pénzre lenne szükségük, hogy helyreállítsák a települést. A Magyar Postán keresztül díjmentesen lehet pénzt küldeni a mátrakeresztesieknek.

A Magyar Ökumenikus Segélyszervezet képviselői már kedden megérkeztek Mátrakeresztesre, először a környékbeli településekről hoztak kenyeret, vizet, és ezt osztották szét. Ezenkívül higiéniai csomagokat osztottak azoknak, akiknek a házába bement a víz, illetve a kitelepítetteknek. A tisztálkodási és tisztító-fertőtlenítő szereket tartalmazó csomagok összértéke félmillió forint. Emellett mintegy 30 családnak elegendő ruhaneműt juttattak el a károsultakhoz.

Adományokat gyűjt a vízkárokat szenvedett Nógrád megyei településeknek a Magyar Vöröskereszt. A segélyszervezet leginkább pénzadományokra számít a lakosságtól és a cégektől. A befolyt összeget a bajbajutottak ellátására és az újjáépítésre fordítják. A szervezet emellett több ezer liter ásványvizet juttatott el a térségbe.

A magánkárok enyhítésére egy segélyalapot hoztak létre, amelybe a megyei vezetők már több mint egymillió forintot be is fizettek, a miniszterelnök is felajánlotta egyhavi fizetését az alap javára. A Belügyminisztérium átutalt 35 millió forintos gyorssegélyt, amely péntek délelőtt óta a mátrakeresztesi önkormányzat számára hozzáférhetővé és felhasználhatóvá vált. Juhász Gábor, a tárca politikai államtitkára hozzátette: a százmillió forintos, tíz évre szóló kamatmentes kölcsön folyósításához szükséges rendelet még készülőben van, de a hitelkeret a szándékok szerint a jövő héttől hozzáférhetővé válik az érintettek számára. A kabinet arról is határozott, hogy a településen lakó száz család egyenként 50 ezer forintos gyorssegélyt kap, amelyet szintén három napon belül utalnak át az önkormányzatnak. 

Jövő héten megnyílik a település számára egy 100 millió forintos hitelkeret, amelyet 10 éves futamidővel kamatmentesen vehetnek igénybe azok, akiknek erre a ház, a porta, az udvar helyreállításához szükségük lesz.

A Magyar Demokrata Fórum parlamenti képviselői pénteken bejelentették, hogy egymillió forinttal segítik a mátrakeresztesi károsultakat, sőt munkájukat is felajánlják a helyreállításhoz.

Az Omega együttes segélykoncertet szervez Mátrakeresztesért, amelyen Koncz Zsuzsa, Tolcsvay László és Bródy János is jelezte részvételét. 