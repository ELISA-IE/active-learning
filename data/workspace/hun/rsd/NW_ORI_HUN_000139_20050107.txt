Állami megrendelést kapott az Euroweb

Újabb állami megbízást nyert az Euroweb Rt., amelynek egyik közvetett kistulajdonosa Kóka János gazdasági miniszter - írja pénteki számában a Népszabadság. 

Mintegy két hónapja több ezer "dial up" internetszolgáltatási hely kiszolgálására kötött keretszerződést a Központi Szolgáltatási Főigazgatóság a Matáv-tulajdonú Axeleróval, a GTS-Datanettel és az Eurowebbel. Ez utóbbi társaságban közvetve érdekelt Kóka János jelenlegi gazdasági miniszter is. 

A miniszter máig megtartott cége, a Rumed 2000 ugyanis tavaly tavasszal eladta az Elender nevű internetszolgáltatóban meglévő résztulajdonát az amerikai tőzsdén jegyzett Euroweb Internationalnek - az Euroweb Rt. anyavállalatának -, amiért cserébe a pénz mellett 300 ezer dollár értékű részvényt kapott. Kóka János miniszteri kinevezése előtt az Euroweb Rt. elnöki várományosa volt, kinevezése után viszont a Rumed 2000 ügyvezetői posztjáról is lemondott.

Merényi Miklós, a gazdasági tárca szóvivője a Népszabadság megkeresésére leszögezte: Kóka János a pályázat elbírálásakor már nem volt sem tulajdonosa, sem vezetője a nyertes cégnek, mi több, a pályázat tényéről sem tudott, így az ügyhöz semmi köze - írja a Népszabadság.

(Az [origo]-t kiadó Axelero Rt. a Matáv-csoport tagja - A szerk.)