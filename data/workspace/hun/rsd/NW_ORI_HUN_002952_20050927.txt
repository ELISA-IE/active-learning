Újabb történelmi csúcson zárt a BUX

Újabb rekordmagasságban zárt a Budapesti Értéktőzsde részvényindexe. A BUX közel három százalékos emelkedés után 23 501,53 ponton fejezte be a napot. A Richter árfolyama új csúcsot ért el a kereskedés során. Szakértők szerint lehetséges, hogy a BUX tovább emelkedik a következő napokban, de számítani kell egy nagyobb arányú korrekcióra is.

A Budapesti Értéktőzsde részvényindexe, a BUX 667,35 pontos emelkedéssel, új történelmi csúcson, 23 501,63 ponton zárt. Az előző kereskedési napi záró értékhez képest ez 2,92 százalékos erősödés. A 24,3 milliárd forintos forgalomban valamennyi vezető részvény erősödött, a Richter árfolyama is új csúcsot ért el napközben. A BUMIX 23,09 ponttal 1.767,56 pontra emelkedett. 

Kölkedi István, a Buda-Cash Brókerház Rt. üzletkötője a Richter szárnyalását még mindig az orosz piacra vonatkozó kedvező, hétfői bejelentéssel indokolta. Kiemelte a Magyar Telekom árfolyamának, 4,74 százalékos emelkedését. Úgy vélte, hogy a távközlési cég papírjainak új lendülete ezzel nem ér véget, a következő napokban tovább erősödhet az eddig szinte egyhelyben toporgó részvény.

Kölkedi István, bár nem zárta ki a lehetőségét egy korrekciónak, úgy vélte, hogy ez nem lesz jelentős és egy-két napos mínusz után az index még tovább emelkedhet. Hangsúlyozta azonban, hogy a BUX újabb és újabb csúcsdöntése után egy nagyobb korrekcióra bármikor számítani kell.

A Mol árfolyama 520 forinttal 23.050 forintra emelkedett, az olajipari cég részvényeinek forgalma 8,4 milliárd forint volt. Az OTP részvények ára 255 forinttal 8.630 forintra erősödött, 6,3 milliárd forintos forgalomban. Napközben a papír ára elérte a 8.650 forintot is, ami megegyezik az egy héttel korábbi, eddigi legmagasabb kötésárával.

A Richter árfolyama 1.195 forinttal volt magasabb mint hétfőn záráskor, a papír záráskor 37.995 forintot ért, napközben új történelmi csúcsra, 38.300 forintra is emelkedett papír ára. A gyógyszergyártó részvényeivel 2,7 milliárd forint értékben kereskedtek. A Magyar Telekom árfolyama 49 forinttal 1.082 forintra nőtt, forgalma 2,6 milliárd forint volt. Az Egis 18.950 forinton zárt, 500 forinttal magasabban mint hétfőn. A BorsodChem papírjaiért záráskor 2.437 forintot adtak, 7 forinttal többet mint egy nappal korábban.