Ismét kőolajat talált a Mol Pakisztánban

Újabb olaj-és gáz felfedezést ért el a Pakisztán Northern Western Frontier tartományában lévő Tal blokkban a Mol Magyar Olaj- és Gázipari Részvénytársaság (Mol), közölte a társaság a Budapesti Értéktőzsde honlapján. Ez a Mol második felfedezése Pakisztánban.

Ebben a blokkban 1999 óta folyik szénhidrogén-kutatás, amit az Oil and Gas Development Co. Ltd (OGDCL), a Pakistan Petroleum Limited (PPL), Pakistan Oilfields Ltd (POL) és a Government Holdings (Pvt.) cégekből, valamint a Molból - mint operátorból - álló konzorcium végez. A Molnak ebben a konzorciumban 10 százalék részesedése van.

A társaság kutatási tevékenységének eredményeként az első szénhidrogén felfedezést 2002 decemberében érte el - ez volt az úgynevezett Manzalai-1 fúrás. A 2002-es első találat eredményeként a konzorcium a blokk kutatásának folytatása mellett döntött. A 2003-ban végzett szeizmikus mérések újabb ígéretes geológiai szerkezetet mutattak ki, ezért a konzorcium úgy döntött, hogy 2004-ben egy újabb kutatófúrást mélyít le (Makori-1 fúrás). A fúrás 2004 márciusában kezdődött és decemberben elérte a célmélységet. A kútvizsgálatok folyamatban vannak és a fúrás már jelentős olaj és gáz mennyiséget termelt - áll a közleményben.

A további perspektivikus szakaszok vizsgálata jelenleg folyamatban van. A vizsgálatokat követően a konzorcium további részletes vizsgálatokat végez a készletek mennyiségének és gazdasági potenciáljának felmérése érdekében, közölte a Mol.