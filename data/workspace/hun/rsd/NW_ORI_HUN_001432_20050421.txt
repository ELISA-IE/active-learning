Amerikába is magyar orvost hívnak a méhnyakrákhoz

Magyarországról hívtak nőgyógyászt New Yorkba, hogy megmentsék egy méhnyakrákos asszony magzatát. Ez volt a második olyan méhnyakrákműtét a világon, ahol a beteg megtarthatta gyermekét. Az új módszert a világ minden tájáról érkező orvosok tanulják a budapesti Szent István Kórházban.

A világon eddig kétszer fordult elő, hogy úgy hajtottak végre méhnyakrákműtétet, hogy a beteg terhes volt és megtarthatta magzatát. Az eljárást a budapesti Szent István Kórház orvosai fejlesztették ki, és a második műtéthez is innen hívtak orvost New Yorkba. Ugyanez az orvoscsoport végzett először úgy műtétet, hogy a beteg képes legyen a műtét után is szülni.

"Néhány hónappal ezelőtt már Budapesten is elvégeztünk egy hasonló műtétet. Most a kollégámat egy olyan nőgyógyász hívta New Yorkba, aki járt a mi osztályunkon a Szent István Kórházban és ismerte az eredményeinket. Az onkológus-nőgyógyász szűk szakma, képviselőik ismerik egymást, így került a magyar orvos az amerikai beteghez" - mondta az [origo]-nak Siklós Pál, aki Ungár Lászlóval és Pálfai Lászlóval kifejlesztette az új módszert. Az első műtétet egy negyvenéves magyar nőn végezték el, aki ötödik gyermekét várta, a másodikat Amerikában egy első szülése előtt álló 25 éves betegen.

Ez a csoport nyolc évvel ezelőtt jött rá arra, hogyan lehet megműteni úgy a méhnyakrákos nőket, hogy később tudjanak szülni. Azóta a módszer világszerte elterjedt. "Most is vannak az osztályunkon külföldiek, Izraeltől Ausztráliáig sok helyről érkeznek tanulmányozni a metodikát. Van aki egy évre jön, mások csak hónapokra" - mondta Siklós a magyar módszer terjedéséről. Magyarországon csak a Szent Istvánban végeznek a terhesség korai szakaszában lévő nőkön ilyen műtéteket. "Mivel csak ritkán fordul elő, hogy terhes nőknél ilyen beavatkozásra kényszerülünk, ezért egy vagy két ilyen központ elég is az országban."

Az igazi megoldás azonban az orvosok szerint nem az ilyen típusú beavatkozás, hanem a rendszeres szűrés. "Ez csak egy szükséges rossz helyzet. Már öt évvel előre lehet látni a betegséget, és a terhesség előtt mindenképpen meg kellene vizsgáltatni, hogy nem alakult-e ki daganat a méhnyakon."

A méhnyakrák korai felismerésekor gyógyítható ugyan a betegség, Magyarországon mégis sokan halnak bele ebbe a betegségbe, mert nem járnak szűrésre. A hivatalos szűrőprogram behívóit például a megkeresett nőknek nem egészen négy százaléka vette komolyan. Ugyanakkor sokan magánrendelésen vesznek részt szűrésen, ez viszont nincs benne a hivatalos statisztikában. Sok szakember szerint ezért a magánrendeléseket is be kellene vonni a szervezett szűrőprogramba. A szűrés rendkívül fontos: a nulladik stádiumban felfedezett méhnyakrák túlélési aránya a kezelés után száz százalék.