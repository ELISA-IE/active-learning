Sólyom már tudja, mikor lesz a választás

Sólyom László államfő már tudja, mikorra tűzi ki a parlamenti választásokat, ám az időpontot egyelőre nem kívánja megnevezni - írja a Népszabadság. A köztársasági elnök a lapnak adott interjújában közölte, az időpontról senkivel nem fog konzultálni. 

"A választás két fordulójának időpontját nem a pártok, hanem az egész ország érdekének figyelembe vételével kívánom kitűzni" - mondta Sólyom László a Népszabadságnak. A köztársasági elnök nem fog senkivel konzultálni az időpontról, mert nincs is ilyen alkotmányos kötelezettsége - olvasható a lapnak adott interjújában.

"A pártoknak nyilván megvannak a saját szempontjaik (...), a pártok aktuális kívánságai nem válhatnak viszonyítási ponttá a döntésben" - közölte. Az államfő szerint az erre vonatkozó irányadó szempontok az alkotmányban és a kétharmados törtvényekben találhatók, de tanulmányozta a miniszteri indoklásokat, valamint az Országgyűlésben és a parlamenti bizottságokban folyó viták anyagát is. 

Az időponttal kapcsolatban Sólyom László azt mondta, a törvény szerint a választást legkésőbb 72 nappal a szavazás napja előtt kell ki tűzni, és április elseje, illetve május 31. között kell megtartani. Közölte, ő "nyilván" a 72 napos határidőnél korábban megnevezi az időpontot, hogy elejét vegye a spekulációnak.

A választások időpontját meghatározó szempontok között nincs olyan, amelyik a legfőbb ügyész személyével összefüggésben lenne: "a két kérdést teljesen külön kezelem" - válaszolta a köztársasági elnök arra a felvetésre, hogy mikor akarja megnevezni jelöltjét a legfőbb ügyészi posztra, mivel Polt Péter megbízatása május 16-án lejár.

Elmondta azt is, hogy még nem döntött arról, mikor teszi meg személyi javaslatát, de arról igen, hogy a jelöltje nevét legkésőbb a választások első fordulója előtt nyilvánosságra hozza. "Ezzel azt hangsúlyozom, hogy nem a választások eredményének ismeretében jelölök" - indokolta döntését a Népszabadságnak. Közölte, ebben az esetben sem kíván előzetesen konzultálni a pártokkal.