Gyerekjátékkal népszerűsítik a biztonsági övet az EU-ban

Az Európai Unió több tagországára kiterjedő kampányt indított a biztonságosabb közlekedés érdekében. A kampány fő célja, hogy rábírják a szülőket, mindenképp gyermekülésekben utaztassák gyermekeiket. Ennek érdekében bevezettek két gyerekjátékot, ami a biztonsági övre erősítve elszórakoztatja a kicsiket az utazás alatt.

Az Euchires 2005 elnevezésű kampány fő célja, hogy az Európai Unión belül minél többen használják a biztonsági öveket az autókban - írta az EurActiv hírügynökség. 2003-ban például 46 700-an haltak meg az utakon az EU-n belül, és kétmillióan sérültek meg közlekedési balesetben. "A célunk, hogy 2010-re felére csökkentsük a halálos kimenetelű közlekedési balesetek számát" - mondta Jacques Barrot közlekedési biztos. Hozzátette: ennek ár-érték arányban a leghatékonyabb módja, ha elterjedtebbé válik a biztonsági öv használata.

Egy felmérés szerint az első üléseken utazók 60-80 százaléka bekapcsolja biztonsági övét, viszont a hátul utazóknak csak 50 százaléka. A mostani kampány elsősorban a biztonsági gyermekülések népszerűsítésére koncentrál. Ennek érdekében bevezettek két játékot, amelyet Goochemnek és Armadillónak neveztek el. Ezeket a biztonsági övre kell erősíteni, és a szakemberek reményei szerint lekötik a 4-12 éves gyerekek figyelmét az út alatt, és szórakoztatóvá teszik a biztonsági öv viselését.

A kampány 2004-ben indult Hollandiában, de az idén ki akarják terjeszteni Belgiumra, Csehországra, Finnországra, Németországra, Lengyelországra, Szlovéniára, Spanyolországra és Svédországra - írta az EurActiv.

Az Európai Unió 2003 áprilisában fogadta el azt a direktívát, amely szerint a szülők kötelesek a gyerek korának és magasságának megfelelő biztonsági gyermekülést használni. Korábban ugyanis a gyerekek is a felnőttekre méretezett biztonsági övet használták, már ha használták.

Magyarországon 2002. január 1-jétől kötelező a gyermekülés használata a 12 év alatti vagy 150 centinél alacsonyabb gyerekek számára. A hatályos kormányrendelet azonban több esetben is eltekint a gyereküléstől: ha a gyermekülés beszerelésére a személygépkocsi gyári kialakítása alapján nem alkalmas, a gyermek az üléshez beszerelt biztonsági övvel megfelelően, biztonságosan rögzíthető, egy ülőhelyen két gyermek foglal helyet vagy az egy időben szállítani kívánt gyermekek száma miatt a biztonsági gyermekülésben rögzítés nem oldható meg.

A baleseti statisztikák szerint a magyarok nem szeretik bekötni magukat. 2003-ban 23 959 baleset történt, ebből 10 288 esetben használtak biztonsági övet, vagyis csak az emberek 43 százaléka. A balesetek során 1026-an meghaltak, közülük 245-en voltak bekötve. 6767 ember súlyosan megsérült, közülük 2316 volt bekötve. A 16 166 könnyű sérültből pedig 7727-en használták a biztonsági övet. A rendőrök a biztonsági öv vagy a gyermekülés hiánya esetén helyszíni bírságot szabnak ki, és a papíron csak közlekedési szabálysértésként tüntetik fel a vétséget. A helyszíni bírság 1000 és 5000 forint között lehet - mondta az [origo]-nak az ORFK közlekedésrendészeti osztályának munkatársa.

A rendőrök 2004 áprilisától emellett büntetőpontot is osztanak a biztonsági öv be nem kötése vagy a gyermekülés hiánya esetén. A Belügyminisztérium Adatfeldolgozójának munkatársától kapott adatok szerint 2004 áprilisától napjainkig összesen 71 869 személyt vontak felelősségre biztonsági öv, bukósisak vagy biztonsági gyerekülés használatának elmulasztása miatt (a három kategóriát együtt kezelik), és összesen 78 727 büntetőpontot osztottak ki.