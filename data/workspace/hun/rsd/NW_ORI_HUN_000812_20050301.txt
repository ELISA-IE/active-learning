Az atomügynökség szerint javult a biztonság Pakson

Eleget tett a Paksi Atomerőmű azoknak a nemzetközi ajánlásoknak, amiket a 2003 áprilisi üzemzavar után írtak elő Paks számára - derült ki a Nemzetközi Atomenergia Ügynökség (NAÜ) egy hetes vizsgálatából. Környezetvédő civil szervezetek szerint a biztonsági kultúrával továbbra is problémák vannak: károsak a folyamatos vezetőcserék, nem használ az sem, hogy az atomenergiát az elmúlt évben három különböző tárca is felügyelte.

Pozitív értékeléssel zárta kedden a Nemzetközi Atomenergia Ügynökség (NAÜ) azt az egy hetes vizsgálatot, amelynek során a NAÜ szakemberei azt ellenőrizték, hogy a Paksi Atomerőmű két évvel az üzemzavar után mennyire tett eleget a nemzetközi ajánlásoknak. Emlékezetes, hogy 2003. áprilisában a 2-es blokkban a fűtőelemek tisztítása közben súlyos üzemzavar történt, melynek során megsérültek a fűtőelemek. A hétfokozatú biztonsági skálán hármas erősségű üzemzavar miatt radioaktív gázok szabadultak ki az erőműből.

A NAÜ biztonsági osztályvezetője elmondta: hasonló üzemzavarokat összehasonlítva a biztonságjavító intézkedések tekintetében hosszú évek óta a legjobb eredményt érték el a paksiak. Miroslav Lipar hozzátette: az atomerőmű a NAÜ ajánlásainak 71 százalékát teljes mértékben megvalósították, 29 százalékban pedig kielégítő eredményt értek el. Ez utóbbi észrevételek csak hosszabb távon teljesíthetőek, ilyen például a biztonsági kultúra színvonalának fejlesztése.

Perger András, az Energia Klub programvezetője a NAÜ pozitív jelentését [origo]-nak azzal indokolta, hogy az üzemzavar után a Paksi Atomerőműnek nem maradt más választása, mint megfelelni a nemzetközi ajánlásoknak. A környezetvédő civil szervezet munkatársa szerint kérdéses azonban, hogy a biztonsági kultúra állapotáról egy hét alatt milyen következtetések vonhatók le. Perger elmondta: az üzemzavarhoz vezető biztonsági hiányosságoknak nem csupán belső okai voltak, szerepet játszottak benne többszöri vezérigazgató cserék, valamint hogy az Országos Atomenergia Hivatalt (OAH) az elmúlt évben három különböző minisztérium felügyelte. A gazdasági tárcától tavaly került a Belügyminisztérium felügyelete alá, nyáron pedig az Igazságügyi Minisztériumhoz vette át. 

 A többszöri vezetőcserét nem tartja szerencsésnek az OAH főigazgató-helyettese sem. Lux Iván hozzátette a biztonsági kultúra terén azonban Paks komoly eredményt ért el. Új szervezési, ellenőrzési módszereket dolgoztak ki, valamint a beszállítók ellenőrzésére szigorúbb rendszert dolgoztak ki. A 2003-as üzemzavarban ugyanis döntő szerepet játszott, hogy az üzemanyagmosó-tartályt tervező és üzemeltető alvállalkozó a paksiak kellő felügyelete nélkül dolgozott. Lux Iván elmondta: a NAÜ ily mértékben pozitív jelentésére azonban nem számítottak.