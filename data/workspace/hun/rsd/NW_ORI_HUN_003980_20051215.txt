Az Európai Parlament is kutat a CIA-börtönök után

Vizsgálóbizottság felállításáról döntött az Európai Parlament az állítólagos európai CIA-börtönök ügyében. A testület az Európa Tanács hasonló célból indított vizsgálatával párhuzamosan nyomoz majd.

Hamarosan vizsgálatot indít az Európai Parlament az állítólagos európai CIA-börtönök ügyében. A parlamentben elvi megállapodást fogadtak el erről, miután az emberi jogokat felügyelő Európa Tanács saját vizsgálatában a hét elején hitelesnek minősítette az ezekről a börtönökről terjengő híreket. Az EP-bizottság az ET vizsgálóival párhuzamosan dolgozik majd. A testület felállításának részleteiről januárban döntenek - írja a BBC News.

Az állítólagos titkos kelet-európai CIA-börtönökről - ahol terrorizmus miatt elfogott személyeket tartanak fogva a genfi konvenció és az amerikai törvények kijátszásával - először a Washington Post írt. Az ügyben egyre nagyobb nyomás nehezedik az amerikai kormányzatra, amely eddig nem ismerte el, de nem is tagadta, hogy voltak ilyen létesítmények. Condoleezza Rice amerikai külügyminiszter közelmúltban tett európai látogatásán csak annyit közölt, hogy Washington soha nem fogadja el a kínzást, de nem tagadta egyértelműen, hogy egyes terrorgyanús személyeket Európába szállítottak vagy ott tartottak fogva. 