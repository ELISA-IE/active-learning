Drágább szétszedni, mint kilőni a rakétákat

A honvédség 1500 vállról indítható légvédelmi rakétáját szerelik szét a közeljövőben 350 millió forintért. A megsemmisítést az USA is támogatja. A bonyolult és drága eljárás helyett ugyanakkor olcsóbb lett volna, ha a rakétákat egyszerűen kilövik - még mielőtt lejárt volna a szavatosságuk - írja a Népszabadság.

1500 Sztrela 2-es vállról indítható rakétát szerel szét hónapokon belül a Honvédelmi Minisztérium Arzenál Rt.-je. A megsemmisítés költségei elérik a 350 millió forintot, ám egy vele kötött együttműködési szerződés alapján az Egyesült Államok 70 millió forinttal támogatja a megsemmisítést. Ilyen rakétákkal 1970 óta 25 repülőgépet találtak el, és 600 civil vesztette életét terrortámadások során - írja a Népszabadság. 

A honvédségnek ugyanakkor még számos megsemmisítésre váró eszköze van, például több tízezer közepes hatótávolságú légvédelmi rakéta, páncéltörő rakéták, lőszerek - összesen 40 ezer tonnányi hadianyag. A lapnak nyilatkozó Gömbös János a megsemmisítéssel foglalkozó miniszteri biztos szerint a Sztrela 2-eseket szétszerelik, alkatrészeiket összeroncsolják. A fémdarabokat újrahasznosítják, a hajtóanyagot Németországba szállítják. 

A bonyolult és drága megsemmisítési procedúra helyett olcsóbb lett volna, ha a rakétákat még szavatossági idejük lejárta előtt ellövik - írja a lap. 

A honvédség ugyanakkor a még értékesíthető felesleges eszközeit eladja, az ebből befolyó összeg - idén körülbelül 2 milliárd forint - viszont épphogy fedezi a nem értékesíthető eszközök megsemmisítésének költségeit. A világpiacon főleg páncélos szállítójárműveket, harckocsikat, önjáró lövegeket, katonai járműveket keresnek. Az ilyen magyarországi eszközök ugyanakkor meglehetősen rossz állapotban vannak, és ezért nem sokat érnek - derül ki a Népszabadság írásából.