Kevés volt a 15 ezer nem Dunaújvárosban

Érvénytelennek bizonyult a kettős népszavazás Dunaújvárosban. A jogosultaknak csak 37 százaléka mondott véleményt a fizetős parkolásról és az erőmű építéséről. Akik elmentek, azoknak 95 százaléka mindkét kérdésre nemmel szavazott.

Érvénytelennek bizonyult a vasárnapi kettős népszavazás Dunaújvárosban. A Fejér megyei településen két kérdésről mondhattak véleményt a választópolgárok: akarják-e, hogy gázmotoros fűtőerőmű épüljön; illetve legyen-e a városban fizetős parkolás. A választóknak csak 37,1 százaléka szavazott, így a népszavazás semmire sem kötelezi az önkormányzatot. Ugyanakkor a polgármester azt ígérte, hogy a voksolás tanulságait a képviselőtestület figyelembe veszi majd. A szavazóknak több mint 95 százaléka az erőmű és a fizetős parkolás ellen voksolt.

A népszavazást több civil szervezet kezdeményezte, köztük a Dunaújváros Jövőjéért Egyesület, amelynek képviselői is vannak az önkormányzatban. A város jobboldali ellenzéke támogatta a kezdeményezést. A népszavazás szorgalmazói a két nem mellett kampányoltak.

Az önkormányzat a parkolás ügyében elébe ment a választásnak, és már március elejétől megszüntette a fizetős parkolóhelyeket. Egyes területeken azonban csak egy illetve két órára lehet ingyen megállni. Két gázmotoros fűtőerőmű építése azonban már tavaly elkezdődött.