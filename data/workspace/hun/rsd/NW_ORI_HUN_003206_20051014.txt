Vigyázz az ezressel - hamisítják

Az előző évi tendenciát folytatva tovább csökkent a felderített forintbankjegy-hamisítási esetek száma. Ezzel párhuzamosan a hamisított bankjegyek száma is csökkent; a csalók legkedveltebb célpontja még mindig az ezerforintos.

A forgalomban lévő forintbankjegyek hamisítása 2005 első kilenc hónapjában - folytatva az első félévben kezdődött tendenciát - csökkent az elmúlt év hasonló időszakához viszonyítva - közölte a jegybank negyedéves jelentésében. 

A Magyar Nemzeti Bank bankjegyszakértői az év első háromnegyed évében 6897 esetből, 7542 darab forgalomból lefoglalt forintbankjegy hamisítványt regisztráltak; ez az esetszám tekintetében 24%-kal, a darabszám tekintetében 28%-kal kevesebb az elmúlt év hasonló időszakában fellelt hamisítványok számánál. 

A leggyakrabban hamisított címlet az 1000 forintos. Valamennyi lefoglalt hamisítványt irodai sokszorosító eszközzel (színes fénymásoló, printer) állították elő. A hamisítás mértéke a készpénzforgalom biztonságát nem veszélyezteti. 

Az előző év hasonló időszakához viszonyítva a valutahamisítási esetek száma és a lefoglalt hamisítványok darabszáma nem változott jelentősen. Az euro hamisításának mértéke, bár kis mértékben emelkedett, összességében továbbra sem jelentős. 2005 első kilenc hónapjában mindössze 569 darab eurohamisítványt kellett a jegybank szakértőinek azonosítani. 

A készpénzhamisítás megelőzése és visszaszorítása érdekében az Európai Unióhoz való csatlakozás jegyében jött létre a Nemzeti Készpénzszakértői Központ. Tevékenységének középpontjában a bankjegy- és érmeszakértői feladatok, az eurohamisítás elleni védelem biztosítása, az EKB-val folytatott együttműködés elmélyítése, és a készpénzhamisítás elleni hatékony, koordinált nemzeti szintű fellépés továbbfejlesztése állnak.