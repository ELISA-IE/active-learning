Rapsickodással vádolják a magyar horgászokat a Pónál

Harcsarablással vádolják a Pónál szerencsét próbáló magyar horgászokat olasz társaik. Az olasz sporthorgászok szerint a magyarok rapsicmódszerekkel mázsaszámra fogják ki a folyóból a harcsákat, majd külföldre viszik, vagy jól fizető észak-olasz éttermekben értékesítik - írja a Népszabadság. 

A Pó sporthorgászai azzal vádolják a magyar horgászokat, hogy rapsicmódszerekkel fogják ki a folyóból a harcsákat, és a parton kibelezett halakat külföldön vagy észak-olasz éttermekben értékesítik, magyar harcsaként - írja a Népszabadság. A Piacenzában működő Spinning Club egyik tagja, Francesco Monica egy olasz híradóban azt állította, hogy a magyar orvhalászok mázsaszámra fogják ki a harcsákat éjszakánként, más fajtákat is elpusztítva. Állítása szerint a magyar rapsicok már elpusztították a folyó halállományának 70 százalékát. Az ügyben vizsgálódó piacenzai pénzügyőrség egyelőre bizonyítékokat gyűjt. 

A Népszabadaság által idézett Corriera della Sera olasz lap szerint az orvhalászok akár 200 fős csoportokban vetik ki hálóikat, és lakókocsinak álcázott hűtőkocsikkal lépik át a határt, ráadásul annyira pofátlanok, hogy még Rovigo önkormányzatánál is bejelentkeznek, amely a harcsák fejéért darabonként 26 centes jutalmat fizet. 

Ugyanakkor a harcsa három évvel ezelőttig még jóformán teljesen ismeretlen volt az olaszok körében. Amikor a fajta megjelent az olasz folyókban, bajuszos barbár szörnyetegnek kiáltották ki, amely felzabálja kisebb olasz haltársait. Mostanra már azonban előszeretettel nevezik a Pó cápájának, és a sporthorgászok kedvence lett, akik elsősorban csak kifogják, lefényképezik és eleresztik a nagyméretű halakat - írja a Népszabadság.