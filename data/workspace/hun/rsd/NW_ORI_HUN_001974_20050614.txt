Gyurcsány csak az áfát csökkentené

Csak az áfa-rendszerben tervez jelentősebb változtatásokat Gyurcsány Ferenc miniszterelnök. Gyurcsány szerint Magyarország csak ebben nem versenyképes szomszédaihoz képest, a változással jelentős kereskedelmi fogalmat lehet visszaterelni a határokon belülre. A Népszabadság értesülése szerint a felső áfa-kulcs 20 százalék alá kerülne, a kieső jövedelmek miatt viszont a kormány lényegében nem nyúlna az szja-táblához. A miniszterelnök kedd reggel cáfolta, hogy napirenden lenne az iparűzési adó megszűntetése.

Csökkentené az áfát Gyurcsány Ferenc. A miniszterelnök a híresztelésekkel ellentétben hétfőn mégsem állt elő jelentős adóügyi módosító javaslattal. A Népszabadság értesülése szerint azért, mert a jövő hétre tervezik az átfogó módosítás ismertetését, addig is az egyeztetések zajlanak.

Gyurcsány szerint csak az áfa-rendszer miatt van versenyképességi hátrányban a régió többi országához képest. A áfa csökkentésével azonban nem csak a gazdaság további fehérítésére nyílik alkalom: az alacsonyabb forgalmi adó ismét a határon belülre csábítana olyan üzleti forgalmat, amely a környező országok alacsonyabb áfája miatt jelenleg külföldön bonyolódik.

A Világgazdaság szerint a tavaszi ülésszakban már aligha kerül sor átfogó adóreform-javaslat megszavazására. A lap szerint néhány - már a képviselők előtt levő, a korábbi bejelentésekhez kapcsolódó - javaslat kivételével az őszi ülésszakra marad a jelentős adóügyi reform.

A Népszabadság értesülései szerint Gyurcsány radikális áfa-csökkentésre készül. A lap szerint az áfa-kulcs mindenképpen 20 százalék alatt lenne: 19 vagy 18 százalékon. Ugyanakkor mérséklődne a kedvezményes áfa-kulcs is, a jelenlegi 15-ről 12 százalékra. Az 5 százalékos kulcs az uniós kötelezettségek miatt nem változna.

Az intézkedéssel várhatóan 2-3 százalékkal olcsóbbá válnának az élelmiszerek, ruházati cikkek, üzemanyagok, amennyiben a kereskedők nem nyelik el az áfa-csökkenés különbözetét. A csökkentésekkel a költségvetés 300-500 milliárd forinttól esik el. A pénzt azzal próbálja megfogni a kormány, hogy nem tervez radikális változtatásokat más adónemek esetében, így például alig változtatnának a személyi jövedelemadón. 

A koalíciós partnerrel való egyeztetést követően várhatóan 1,5-ről 1,7 millió forintra tolják ki a 18 százalékos szja-kulcs alsó határát. Az szja-terhelés 5-7 000 forintos csökkentéséhez körülbelül 300 milliárd forintra volna szükség, ám míg ezt kevesen érzik, a mindenkit érintő áfa-csökkentés a választások előtt látványosabb lépés lehet - írja a Népszabadság.

Marad az iparűzési adó

Gyurcsány Ferenc cáfolta, hogy napirenden lenne az iparűzési adó megszűntetése. "Nincs, és nem is volt napirenden az iparűzési adó megszüntetése - közölte a kormányfő a közszolgálati rádiónak adott kedden sugárzott nyilatkozatában. "Az önkormányzatok minden hatodik forintja ebből az adóból származik, ha ez hirtelen megszűnne, miből élnének az önkormányzatok, az iskolák, rendelők, bölcsődék?" - tette fel a kérdést a miniszterelnök.

A kormány száz lépés programjának következő lépései közé tartozó adóügyekről nem közölt részleteket, de a 25 százalékos általános forgalmi adóról szólva jelezte: "mi leszünk az elsők akik komolyan azon gondolkodunk, hogy ezt lehet-e valamilyen módon csökkenteni".

A családtámogatás rendszerének átalakításáról szólva megerősítette hétfőn az országgyűlésben tett nyilatkozatát, miszerint a kormány három ponton módosítja a korábban bejelentett lépéseit - tudósít az MTI. Arra is felhívta a figyelmet, hogy több híradás pontatlanul idézte őt, mert az iskolakezdés idejére tervezett, egyszeri, ötezer forintos támogatás nem idén, hanem csak jövőre lép életbe.