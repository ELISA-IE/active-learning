A selyemúton versenyez Kína az oroszokkal

Nagyjából az ősi selyemút vonalát követi az a Kínából induló, Európában végződő vasútvonal, amelynek építését a tervek szerint 2010-ben fejezik be. A nagy sebességű vonatokon mindössze 10 nap alatt meg lehet majd tenni az utat Európából Kínába, ami a leggyorsabb szárazföldi összeköttetés lesz. Az építkezés a Times szerint a közép-ázsiai befolyásért zajló orosz, kínai, amerikai versengés része.

Gyorsvasút építésével szeretnék feléleszteni az ősi selyemúton folyó kereskedelmet a környék országai. A vasút építését előreláthatólag 2010-ben fejezik be. A pálya teljes hossza 4000 kilométer lesz, és a Times brit napilap szerint ez lesz a leggyorsabb szárazföldi összeköttetés Ázsia és Európai között.

Az 5 milliárd dolláros beruházással épülő vasút Kínából indul, és Kazahsztánon, Türkmenisztánon, Iránon, Törökországon át ér el majd Európába mindössze 10 nap alatt. Jelenleg az Európa és Kína között folyó kereskedelem nagy része tengeren vagy a transzszibériai vasúton zajlik. Előbbin azonban 40, utóbbi 15 nap alatt jut el az áru Kínából Európába.

Az útvonal kiválasztását az is indokolta, hogy a Franciaországnál ötször nagyobb Kazahsztánban főleg sík terepen lehet vezetni a vasútvonalat. Az építkezés körüli legnagyobb probléma, hogy a kazah határtól nyugatra Dél-Oroszországban és Ukrajnában lehetne a vonal leglogikusabb folytatása. Az orosz kormány azonban attól tart, hogy a megépülő útvonal konkurenciát jelent majd a transzszibériai vasútnak, így erre nem folytatható az építkezés.

A Times szerint a vasút megépítése része a közép-ázsiai térségben szerezhető befolyásért zajló orosz, amerikai, kínai versengésnek. A kínai vasúttársaság több milliárd dollárral járul hozzá az építési költségekhez.