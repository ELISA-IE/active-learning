Az autózás ellen tüntettek a meztelen kerekesek

Számos ország nagyvárosában szerveztek szombaton pucér biciklis felvonulást. A demonstráció célja hogy tiltakozzanak a túlzott autóhasználat és a mértéktelen olajfogyasztás ellen. 

Meztelen biciklis tüntetést szervetek a világ 54 nagyvárosában. A pucér kerékpárosok "az autós kultúra pusztító hatásai" ellen tüntettek és éltették "saját testük erejét és egyéniségét" - írja a BBC News. A 2005-ös Pucér Biciklisek Nemzetközi Felvonulása szervezői Ausztráliában, Kanadában, az USA-ban, Írországban, Olaszországban, Lettországban és Izraelben is meztelen biciklisek tucatjait várták a demonstrációkra. 

Londonban tömegek figyelték, ahogy a körülbelül 100 pucér kerekező elindult a Hyde Parkból, hogy 10 kilométer tekerjen a városban a Piccadilly Circus, a Big Ben, a Covent Garden, az Oxford Street érintésével az amerikai követségig. Egyesek "Az olaj nem egyszerűen szükséglet, hanem nyers megszállottság" feliratú transzparenseket vittek magukkal. Az egyik résztvevő szerint az olajfüggőség, az autókultúra, és az autók ok nélküli túlzott használata ellen tiltakoztak. 

A spanyol fővárosban, Madridban több tucatnyian voltak a meztelen biciklisek. Itt főleg férfiak tekertek, mindössze cipőben, bukósisakban. Az egyik szervező szerint azt akarják ezzel megmutatni, hogy mennyire pucérnak, kiszolgáltatottnak érzik magukat a mindennapi közlekedésben. 