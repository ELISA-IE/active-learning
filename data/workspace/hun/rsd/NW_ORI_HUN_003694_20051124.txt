Befejezéshez közelít a Mol és az E.On gázüzlete

Az Európai Bizottság bürokratái feltételesen jóváhagyásra ajánlják az E.On-Mol gázügyletet - közölte szerda este az uniós jogi esetekkel kapcsolatos hírekre szakosodott mlex.com híroldal.

A némileg kétértelmű megfogalmazás nem véletlen, ez a hír ugyanis a Napi Gazdaság információi szerint egyelőre nem azt a többszöri halasztás után január 12-ig meghozandó döntést jelenti, amelyre a piac vár.

Az Európai Bizottság végleges döntése - amelyet követően gyakorlatilag minden akadály elhárulna a részvénypiacon régóta várt óriási tranzakció elől - egyelőre nem született meg. A mostani ajánlás egy olyan körlevél, amellyel az Európai Bizottság az egyes országok versenyhivatalait kereste meg, amelyek most még jelezhetik, ha ellenvetésük lenne a tranzakciót illetően.

Ha nem lesz kifogás - ennek szakértők szerint az eljárásnak ebben a szakaszában egyre kisebb az esélye - a folyamat valószínűleg (de nem feltétlenül) pozitív döntéssel zárul. Ugyanakkor a hírből semmi nem derül ki arra vonatkozóan, hogy a bizottság támaszt-e, és ha igen, milyen feltételeket a tranzakció jóváhagyása esetére.