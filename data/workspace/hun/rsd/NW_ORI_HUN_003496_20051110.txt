Újra versekkel plakátolják tele a metrókat

Két hónapon át ismét verseket lehet olvasni a budapesti metróban. A kocsikban 200 plakáton 57 kortárs szerző, 100 költeményét olvashatják az utasok. 

Az első versmetrót, ahogy a szervezők - a Café Bábel folyóirat és Média a Jövőért! Alapítvány - nevezik a kezdeményezést, 2003 végén tartották, ahol szintén kortárs költők verseit plakátolták ki. Az idén májusban szervezett második "tárlaton", a József Attila-év jegyében a 100 éve született költő alkotásait állították ki a szerelvényekben.

A mostani kiállításon, amelynek címe "Titkos hely", olyan költők versei lesznek olvashatók, mint például Nádasdy Ádám, Karafiáth Orsolya, Kemény István, Kukorelli Endre, Tóth Krisztina vagy Erdős Virág - mondta az [origo]-nak Balázs Eszter, aki a Café Bábel részéről működött közre a projektben.

Elmondása szerint a cím arra utal, hogy a szerzőket ezúttal arra kérték, hogy műveikkel a főváros olyan rejtett részeit mutassák meg, amelyek számukra ismerősek, de a többség számára nem. A versek egy részét a poéták kizárólag a pályázatra írták, de vannak korábban írt költemények is. A kiállított műveket pályázati úton választották ki.

Ahol a hely engedte, ipar- és képzővűvészek által készített illusztrációkat és fotókat raktak a versek mellé, melyeket szintén neves művészek készítették. A mostani versmetrón jelennek meg először az alkotások idegen nyelven is. A költeményeket műfordítók segítségével ültették át angol, német, francia, olasz, orosz, bolgár, holland vagy finn nyelvre - mondta Balázs Eszter.