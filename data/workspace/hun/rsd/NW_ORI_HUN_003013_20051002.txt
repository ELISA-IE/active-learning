Turisták ezrei ragadtak Korzikán

Szerdától szombatig egyetlen korzikai hajóállomás sem működött az állami komptársaság privatizációja elleni tiltakozások miatt. Szombaton rohamrendőröknek sikerült csak megnyitniuk az ajaccioi kikötőt, de a többi továbbra sem üzemel. A földközi-tengeri szigeten becslések szerint 15 ezer turista rekedt.

Legalább 15 ezer turista nem tudja elhagyni a Franciaországhoz tartozó Korzika szigetét, miután helyi nacionalisták és szakszervezetek megszállták a sziget összes kikötőjét. Az erőszakba hajló indulatokat a gazdasági válságban lévő állami komptársaság, az SNCM tervezett privatizációja váltotta ki - jelentette a BBC News. 

Az indulatok szerdát követően harapóztak el, miután a rendőrség letartóztatott négy aktivistát a társaság egyik komphajójának eltérítése miatt. A korzikaiak erre megszállták az összes kikötőt, leblokkolva a hajóforgalmat. A négy férfit végül pénteken elengedték, de a tiltakozók kitartottak. 

A rendőrségnek csupán szombatra sikerült - rohamrendőrük segítségével - eltávolítani az ajaccioi kikötőt megszállókat, ugyanakkor a sziget többi kikötője továbbra sem üzemel. Szerda óta összesen egy komp tudott elindulni a szárazföld felé - szombaton. Vasárnap több hajó indítását is tervezik Ajaccióból, összesen 3000 utas és ezer autó juthat ki a szigetről. 

Szombaton erőszakba csapott át a tiltakozás Bastiában, ahol csuklyás fiatalok csaptak össze a rendőrökkel. Éjszaka egy bomba is robbant a vámőrség egyik kikötőben veszteglő hajóján, de senki sem sérült meg. 

Az állami tulajdonban lévő, meglehetősen eladósodott SNCM komptársaságot különböző sztrájkok és magánkézben lévő társaságok által támasztott verseny is gyengíti. A francia állam ezért a cég magánkézbe adását tervezi, amivel várhatóan 400 állás szűnne meg, számos közülük éppen Korzikán. A zavargásokat ezúttal munkahelyek elvesztése váltotta ki. A szigetet lassan három évtizede sújtja szeparatista erőszak.

Blokádokat ugyanakkor a szárazföldön is szerveztek, Marseille-ben például öt napja van zárva a kikötő a tervezett privatizáció kiváltotta sztrájk miatt, és a város közelében két olajfinomítót is lezártak a tiltakozók, akiket szombaton kergettek szét a rohamrendőrök.