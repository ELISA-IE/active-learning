Nem kérünk az ötödik ikszből

Egy közvélemény-kutatás szerint a magyarok legnagyobb része szívesen megállítaná az időt 40 éves korában. A többség 15 évet szeretne letagadni, minden tizenötödik magyar pedig visszavágyik a gyerekkorba - derül ki a Marketing Centrum felméréséből. Az [origo] gyorsfelmérése szerint 20 és 30 között a legjobb, de azért még a harmincasoknak sem kell aggódniuk. Egy idős úr szerint viszont kár visszasírni a fiatalságot, az már úgysem időszerű.

Minden tizedik magyar elégedett csak jelenlegi életkorával - derül ki a Marketing Centrum április végén, május elején végzett felméréséből. A többség azonban szívesen fiatalodna, átlagosan 15 évet szeretnénk letagadni életkorunkból. A megkérdezettek ötöde szerint az ideális életkor a harminc. Minden hetedik magyar negyvenévesen állítaná meg az időt, a megkérdezettek 7 százaléka pedig visszasírja a gyermekkort. A felmérésből kiderül az is: a 18-24 éves korosztály érettebbnek szeretne látszani, a 30 évnél idősebbek azonban már inkább fiatalodni szeretnének. A nyugdíjasok többsége 36 éves lenne legszívesebben.A [origo] gyorsfelmérése szerint 20 és 30 között a legjobb, de azért 45 éves korig senkinek nem érdemes bánkódnia. "Én most nagyon jól érzem magam, úgyhogy 19 évesnek lenni a legjobb" - nevetett egy lány az [origo] kérdésén. "20 és 30 között a legjobb, tele vagyunk energiával" - tette hozzá a barátnője. Egy hatvanas éveiben járó nő gyorsan végiggondolta, hogy mikor érezte magát a legjobban, majd nagy meggyőződéssel állította: 35 és 45 éves kor között a legjobb.

Húsz körül a legjobb, amikor az érettségin már túlesik az ember - mondta az [origo]-nak egy fiatalember. "A mostani botrány miatt pláne jó, hogy ezt már letudtam" - tette hozzá."Fiatalnak lenne jó lenni, de ez a kérdés már nem időszerű" - állította egy hetvenes éveiben járó férfi, akit kutyasétáltatás közben zavartunk meg. Az idős férfi morcosan utasította el már annak a gondolatát is, hogy az elmúlt fiatalságára emlékezzen vissza, arról viszont határozott elképzelése volt, hogy az életnek mikor kellene véget érnie: szerinte 85 éves korig érdemes élni.