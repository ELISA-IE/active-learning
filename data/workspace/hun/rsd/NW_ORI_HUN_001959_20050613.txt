Háromfejű lett a Fidesz

A Fidesz szombati kongresszusán három egymástól eltérő stílusban szólaltak meg a párt vezető politikusai: Orbán Viktor a politikán felülemelkedő szakemberként, Áder János kemény hangú politikusként, Pokorni Zoltán pedig tanáros, filozofálgató, önmarcangoló stílusban képviselte a Fideszt. A szereposztás eddig is fontos sajátossága volt a Fidesz kommunikációjának.

A Fidesz szombati kongresszusának három fontos felszólalója három egymástól nagyon eltérő hangot ütött meg. A szerveződő kampányban várhatóan megmarad a felosztás: Áder a kemény, Pokorni a bölcselkedő, Orbán pedig a beszélgető-szakértő lesz. A Fidesztől nem idegen, hogy felosztja a kommunikációs feladatokat vezetői között. A szerepmegosztás hagyománya még az első szabad választások előttről való. 1990-ben nyíltan hirdette a párt: Orbán Viktor a radikális, Deutsch Tamás az alternatív, (az időközben szabad demokrataként politizáló) Fodor Gábor pedig a liberális értékek megszemélyesítője. Azóta változtak a típusok és a személyek, de a "több típus egy csapatban dolgozik" üzenet megmaradt. A 2002-es választások előtt Kövér Lászlónak a Fidesztől jobbra álló, Pokorni Zoltánnak pedig a balra álló ingadozókat kellett meggyőznie, míg Orbán Viktor a megfontolt, a pártviták felett álló miniszterelnök szerepét képviselte. Úgy tűnik, hogy a 2006-os kampányban megmarad a múltkori a felosztás, csak Kövér helyére Áder János lépett.

A szombati kongresszus legkeményebb beszédét Áder János frakcióvezető mondta el. Áder tolvaj bandának nevezte a kormányt, és Kuncze Gábor egy másik 2002-es választási szlogenjét is felidézte: "hol a lé?" Szintén ő kérte számon gúnyos felháborodással az MSZP választási ígéreteit, és így fejezte be a beszédét: "Száz kis lépés helyett egy nagyra van szükség: Gyurcsány Ferenc lelépésére!" Áder az utóbbi időben kemény fogalmazásaival tűnt fel, az utóbbi mondatot például már a parlamentben is elmondta május 11-én. Ő nevezte vakondoknak az elnökválasztás átszavazóit, és a parlamenti vitákban rendre ő a Fidesz vezérszónoka. A miniszterelnök felszólalásai után ő válaszol kemény hangon, beszéde alatt emelték fel frakciótársait a "Medgyessy gyere vissza!" táblát. Ő használta a parlamentben a "dumakormány", a "száz tyúklépés" gúnyszavakat. Áder teljesen átvette a parlamenti kommunikáció vezetését, ahol a konfrontáció az egyik legjellemzőbb feladat. Így a napi politikai viták iránt érdeklődők számára ő jeleníti meg a határozott Fideszt.

A Fidesz kampánya azonban arra épül, hogy 2006 tavaszáig maga mellé állítsa azokat, akiket nem érdekli a politika. Ahogy ez a szombati kongresszuson elhangzott, másfélmillió biztos szavazója van a pártnak, ez azonban csak akkor elegendő a biztos győzelemhez, ha olyan kevesen mennek el szavazni, mint az EP-választások idején, 2004 nyarán. A párt másik két meghatározó személyisége ezért a nem elkötelezettek felé fordul. Ők Áder parlamenti keménységével szemben sokkal visszafogottabb hangnemet képviselnek, amely felülemelkedik a napi politikán, amitől a fideszes vezetők értékelése szerint a lakosság nagy része undorodva elfordult. Így tehát Áder marad az aktívan híreket fogyasztó szimpatizánsoknak, a többiek viszont más formát kapnak.

Pokorni Zoltánt 2001-ben pomt azért választották a Fidesz elnökévé, hogy a jobboldaltól idegenkedő ingadozókat megpróbálja átállítani. "Most finoman befogadóvá, megengedővé válik a politikusok retorikája" - mondta 2001 májusában egy fideszes képviselő az [origo]-nak arról, hogy mi értelme volt Kövér Lászlót annak idején Pokornira cserélni az elnöki poszton. (Pokorni jelenleg alelnök, a párt elnöke pedig Orbán Viktor). Szombaton Pokorni egyértelműen a visszafogottságra és az önkritikára is képes, elgondolkodó politikusként szólalt fel. Elvontan a gőg és a jó kormányzás problémáját járta körbe, az antik politikai-irodalmi hagyomány hübrisz fogalmából kiindulva, amelyet a közönség szórakoztatására azért kiegészített Gőgös Gúnár Gedeonnal is. Ez a - tolvaj bandához képest mindenképpen finomabb megfogalmazás - akkor kapott igazi jelentőséget, amikor saját gőgjéről is beszélt. Elismert bizonyos korábbi hibákat (Országimázs Központ, agresszív kommunikáció) és visszafogottságra, önmérsékletre szólította fel a párt tagjait és szimpatizánsait. Miközben Áder a köztársaságielnök-választás idején úgy megsértette az MDF-eseket, hogy be akarják perelni, addig Pokorni így nyilatkozott a konfliktusról másnap a Magyar Televízióban: "Ez egy igen kemény küzdelem volt, (...) sebek keletkeztek, bízom benne, hogy ezt begyógyítja az idő". Természetesen Pokorni is rendre támadja a koalíciót, de gúnyos szavak helyett inkább elvontabb képeket használ. Visszatérő metaforája az utóbbi hónapban például, hogy az ország egy lejtőn lefelé rohanó kővel megrakott szekér. Inkább az aggódás, mint a támadás érződik parlamenti felszólalásaiban is. Míg Áder jellemzően frappáns beszólással fejezi be mondandóját, addig Pokornira jellemző végszavak "a kérem fontolják meg" vagy a "reméljük még időben észreveszik" fordulatok.

Orbán Viktor stílusa már az előző kampány idején formálódni kezdett. Ő a napi, pártpolitikához kapcsolódó ügyekben alig szólal meg. Szombaton is arról beszélt, hogy az emberek és nem a politikusok problémáival kell foglalkozni. Aktuális törvények helyett közös célokról, illetve helyi ügyekről beszél. A közvetlen, párbeszédet folytató politikus képét erősíti, hogy az utóbbi időben nem beszédeket mond, hanem kérdésekre válaszol, amelyeket Kudlik Júlia és Rákay Philip olvasnak fel. Nem egy irányba beszél, hanem forog a színpad közepén. A válasz közben sokszor mond személyes történeteket, élményeket, ezzel is erősítve az elittől való távolságtartás képét. Mivel Orbán kérdésekre válaszol, leginkább egy ideológiától mentes, szakértő bölcsként tűnik fel, aki problémákat old meg és az ügyes-bajos dolgokra figyel a politizálás helyett. Egyik feladata, hogy személyes meggyőző erejével minél több embert aktivizáljon. Ahogy szombaton mondta, önkéntesek tíz- és százezreire számít, mert nélkülük nem lehet majd 2006-ban nyerni. Ő kérte a 2002-es választás második fordulója előtt, hogy az emberek győzködjék egymást "mindenki hozzon még egy embert", majd a vereség után ő indította el a polgári köröket, ami szintén a civilek mozgósításáról szól.

Magyari Péter