Megnyitották a Parlament előtti jégpályát

Csütörtöktől az év hátralévő napjaiban ingyen lehet korcsolyázni a Parlament előtti műjégpályán. Az 1500 négyzetméteres jégfelületen egyszerre körülbelül 500 korcsolyázó fér el.

Megnyílt csütörtökön a műjégpálya a Kossuth téren, a Parlament előtt. A pálya, ahol mindenki ingyen korcsolyázhat, december 22-től január 1-ig, reggel 9 óra és este 9 óra között tart nyitva. Karbantartás miatt azonban bezárják minden nap, délután kettő és fél négy között. Emellett december 24-én, már délután háromkor bezárják, szilveszterkor pedig ki sem nyitják.

A jégpálya 30-szor 50 méteres, azaz összesen 1500 négyzetméter nagyságú, és egyszerre körülbelül 500 korcsolyázó fér el rajta - derült ki a Miniszterelnöki Hivatal közleményéből.  A helyszínen van ruhatár, cipő- és csomagmegőrző, melegedő sátor, világítás, büfé és orvosi ügyeletet is. A biztonságról 4 korcsolyás rendező gondoskodik, de emellett, a jégpályát 10 biztonsági őr is felügyeli.

A Kossuth téren szilveszterkor este 8-tól ingyenes koncertet is rendeznek. Fellép többek között a Bergendy Zenekar, Varga Zsuzsa és a Stopsonic, a Republic és a NOX. 

A műjégpálya létesítési és üzemeltetési jogát az idén a Leon Szolgáltató Kft. nyerte el a Miniszterelnöki Hivataltól közbeszerzési eljárás keretében. A projekt összköltsége 111 millió forint plusz áfa, de ebben a műjégpályán kívül benne vannak a szilveszteri programok is.