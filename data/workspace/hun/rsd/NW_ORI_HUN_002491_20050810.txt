Több ezer vállalat sáros az ENSZ botrányában

Vállalatok ezreiről derült ki, hogy kenőpénzt fizettek ENSZ-tisztviselőknek a világszervezet iraki, "olajat élelmiszerért" elnevezésű programjához kapcsolódóan - írta vizsgálatok alapján a The NewYork Times szerdán. 

A szerződésekhez kapcsolódó levelekkel egyértelműen bizonyíthatók az illegális jutalékfizetések - mondta Richard Goldstone bizottságai tag, aki a jugoszláviai háborús perek ügyészeként vált ismertté. 

Az olajat élelmiszerért program az ENSZ egyik legnagyobb, 67 milliárd dolláros költségvetésű humanitárius akciója volt. Az iraki nép megsegítése céljából indították 1996-ban.A Szaddám Huszein vezette Irak ellen Kuvait 1990-es lerohanása után széles körű ENSZ-szankciókat léptettek életbe; a program jóvoltábólazonban olajat adhatott el úgy, hogy a bevételt háborús jóvátételre vagy humanitárius cikkek beszerzésére fordítja. 

A humanitárius program körüli korrupciós botrányok legutóbbi fejleménye az volt, hogy Kofi Annan ENSZ-főtitkár feloldotta egy ENSZ-főhivatalnok, Alekszandr Jakovlevdiplomáciai mentességét.Az egykori beszerzési főhivatalnok később elismerte, hogy 810 ezer dollár törvényellenes jutalékot zsebelt be különféle cégektől, amelyeknek szerződéseket juttatott a segélyprogramban. 

A Paul Volcker volt amerikai jegybanki elnök által vezetett vizsgálóbizottság hétfőn első ízben vádolta meg a világszervezet két tisztviselőjét nyílt korrupcióval. 

Továbbra is titok, hogy Kofi Annan főtitkár elkövetett-e visszaélést, és hogy miképpen tudta Szaddám Huszein volt iraki diktátor úgy manipulálni a programot, hogy kétmilliárd dollárt fölözött le magának. 

Az igazi bajok talán csak ezután kezdődnek az ENSZ számára.A szeptemberi bizottsági jelentés ugyanis azt is vizsgálja majd, az ENSZ-főtitkár közreműködött-e abban, hogy a fiát alkalmazó svájci Cotecna cég 1998-ban jelentős összegű szerződéshez jutott a humanitárius programban -írja az újság. 