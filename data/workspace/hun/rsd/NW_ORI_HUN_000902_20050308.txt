Kitiltották a disznókat Harkány belvárosából

A turizmus érdekében Harkány önkormányzata megtiltotta a helyi lakosoknak, hogy sertést és szarvasmarhát tartsanak a belvárosban. Az idén életbe lépő önkormányzati rendelet értelmében a fürdőváros lakói öt kilogramm feletti kutyából is csak egyet, macskából pedig kettőt tarthatnak. Az állatvédők szerint a rendelet az állattartókat hátrányosan megkülönbözteti.

A Baranya megyei Harkány lakói a múlt év december 31-ig kaptak haladékot, hogy eleget tegyenek annak az önkormányzati rendeletnek, amelynek értelmében a belvárosból kitiltották az állatok többségét. Albrecht Ferencné mezőgazdasági ügyintéző az [origo]-nak elmondta: a belvároshoz tartozó övezetben a haszonállat (sertés, szarvasmarha. baromfi) tartása és állatok tenyésztése tilos. Ingatlanonként pedig egy darab öt kilogramm feletti, vagy két darab öt kilogramm alatti kutya és legfeljebb két macska tartható.

Az önkormányzat a rendeletet azzal indokolta, hogy a fürdővárosba látogató turistákat zavarta a szag. Többen ugyanis sertést és szarvasmarhát is tartották a belvárosban. Albrecht Ferencné szerint a lakosok többsége eleget tett a rendeletnek, a haszonállatokat tartását a belvárosban megszüntették, az öt kilogrammot meghaladó ebeket pedig a kötelező oltásokon ki lehet szűrni. Az önkormányzat munkatársa elismerte azonban, hogy a macska populációt nem tudják ellenőrizni.

Az önkormányzatoknak joguk van, hogy helyi rendeletben szabályozzák az állattartás feltételeit. Ebből következően számos eltérő szabályozásra van példa. Az álltartást szabályozó rendeletet ugyan véleményezésre el kell küldeni az Állategészségügyi- és Élelmiszer-ellenőrző Állomáshoz, a hatóság azonban az esetek többségében jóváhagyja az önkormányzati rendeletet. Dr. Kabács János, a fővárosi állategészségügyi állomás vezetője elmondta: az esetek többségében a rendeletek a haszonállatok tartását korlátozzák. Előfordul a társállat tartás szabályozása is, de a súly alapú korlátozás újdonság - tette hozzá Kabács. 

Nagykanizsán például lakástípusonként határozzák meg a háziállatok számát: családi házban két kutya és két macska lehet, társasházi lakásban pedig egy kutya vagy egy macska tartható. Szegeden pedig társasházaknál a lakóközösség kétharmadának hozzájárulása szükséges a kedvenc tartásához. Budapesten kerületenként szabályozzák rendeletben az állattartást. A XVI. kerületben például a többlakásos épületekben lakásonként egy kutya tartható, családi házak udvarán pedig kettő. Macska lakásonként kettő tartható a kerületben, a családi házaknál viszont nem szabták meg a számukat.

Súlyalapú kutyakorlátozásról nem hallott az Orpheus Állatvédő Egyesület sem. Seres Zoltán, a civil szervezet elnöke szerint Harkánynak a turizmussal kapcsolatos céljait és az állampolgárok állattartáshoz való jogát össze kellett volna hangolni. A jelenlegi szabályozás szerint az állattartókat hátrányosan különböztetik meg - tette hozzá az aktivista.