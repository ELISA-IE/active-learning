Reklamálni tanulnak a diákok

Nem elég, ha ismerjük a jogainkat és tudjuk, hol kell reklamálni, sok múlik a stíluson is: közönséges stílusban nem megy - állapították meg a gyerekek a fogyasztóvédelmi órájukon. A 16 éves diákok még csak szeptember óta tanulnak az okos vásárlásról, de már jól ismerik a legfontosabb szabályokat, sőt azt is tudják, hogy sok kellemetlen helyzet megvesztegetéssel ér véget.

"Maga a stílusa közönséges, és nincs is rá bizonyítéka, hogy ott vette a rádióját" - így kritizált egy műszaki boltnak küldött írásos reklamációt egy 16 éves diák azon az órán, ahol fogyasztóvédelmi tudnivalókat tanítanak nekik. Az óra egyik részében előre megírt, fiktív vásárlói leveleket kellett értékelniük, hogy vajon a reklamáló eléri-e célját a boltnak küldött levelével. A közönséges stílus márpedig nem segíti a reklamációt - összegezték a tanárnővel a tanulságot a Budenz József Gimnáziumban.

Később a gyerekeknek saját életükből vett példa alapján kellett eljátszaniuk egy-egy szituációt. Az egyik csapat helyszínül egy gyorséttermet választott, ahol valaki allergiás rohamot kapott, mert az ételében mogyoró volt, és erre a felszolgáló nem hívta fel a figyelmet. "Majdnem meghaltam!" - mondta dühödten a fuldoklót játszó fiú. A szituáció megvesztegetéssel zárult, az étteremvezető ugyanis pénzt ajánlott kártérítésként, amit a pórul járt vendég először vonakodott elfogadni, kis győzködés után aztán mégis zsebre tette a néhány tízezer forintot. A gimnazisták szerint az eljátszott szituáció nem feltétlenül pozitív példa volt a reklamációra, de nagyon valóságos. "Mindig próbálnak inkább megegyezni, hogy ne kelljen bíróságra menni" - mondták. 

Sportbolt volt a helyszíne egy másik szituációnak, ahol hiába volt ráírva a 20 százalék kedvezmény egy görkorcsolyára, az eladók azt állították, hogy a kiválasztott görkorcsolyára nem érvényes az akció. Mire a reklamálót játszó diáklány elkezdte követelni a vásárlók könyvét, megjelent a boltvezető is, aki viszont azonnal a kedvezményes áron adta a görkorcsolyát. "Ha egy terméken rajta van a kedvezményt jelző címke, akkor kötelesek akciós áron adni" - mondta a fogyasztóvédelmi órát tartó tanárnő. Ismerni kell a jogainkat, tudni kell, hogy kinél kell reklamálni, a hangnem pedig legyen nyugodt és határozott - így összegezték óra végén a reklamációkkal kapcsolatos tudnivalókat.

A fogyasztóvédelmi ismereteket idén kezdték tanítani a Budenz József Általános Iskola és Gimnázium 11. évfolyamos diákjainak, a keddi óra azért volt kivételes, mert a sajtót is meghívták, hogy egy rövidített tanórán megmutassák, hogyan tanítják a diákokat az okos vásárlásra. Tananyagként a Fogyasztóvédelmi Egyesületek Országos Szövetségének kiadványát használják, mely kimondottan gyerekek számára készült. A könyvet 300 fővárosi és vidéki iskolába juttatták el ingyenesen. Hamarosan a tanároknak is indul továbbképzés ebben a témában.

Csak szeptemberben indult az óra, ezért eddig még nem nagyon tudtuk használni az itt tanultakat - mondták az [origo]-nak az óra után a gyerekek. Egy esetre emlékezett az egyik diáklány, amikor visszaadáskor akarta őket átverni egy hotdogárus. "Én nem is mertem volna szólni, de a barátnőm nagyon erősködött, és szóvá tettük. Az árus végül odaadta a hiányzó pénzt, de azt se mondta, hogy bocsánat" - mesélte a diáklány. 