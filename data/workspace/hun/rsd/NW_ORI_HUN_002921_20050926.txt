Amerikai megbízást nyert el Stadler

A svájci Stadler Bussnang AG ajánlata nyert az Austini Közlekedési Felügyelet 6+12 elővárosi vonat szállítására kiírt tenderén, közölte a Stadler cég hétfőn. A vállalat korábban elnyerte a MÁV 30+30 motorvonat szállítására és üzemeltetésére szóló közbeszerzési pályázatot.

A Stadler közleménye szerint az amerikai megbízás 6 csuklós GTW elővárosi vonat szállításra, valamint opcionálisan további 12 vonatra vonatkozik. A szerződés értéke mintegy 32,3 millió USA-dollár, azaz 6,5 milliárd forint, amely az összes vonat szállítása esetén eléri a 94,6 millió dollárt, azaz a 19,1 milliárd forintot. 

A texasi közlekedési vállalat Austin és Leander között egy 32 mérföld hosszúságú elővárosi vonalat épít ki, amelynek elindítását 2008 januárjára időzítették. 

A Stadler az első motorvonatot 2007 végén, míg az utolsót 2008 tavaszán szállítja le az Austini Közlekedési Felügyelet megrendelésére. 

A közlekedési vállalat közleményében bejelentette, hogy a Stadler GTW típusú terméke elsősorban működési és üzemeltetési hatékonyságával, egyediségével, valamint korszerű dízel-elektromos meghajtású erőforrásával győzte meg a szakembereket.