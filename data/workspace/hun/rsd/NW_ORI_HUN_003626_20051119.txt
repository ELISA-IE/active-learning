Székház nélkül maradhat az MTV

Másfél év múlva hajléktalanná válhat a Magyar Televízió. A köztévé kuratóriumának elnöksége pénteken kísérletet tett ugyan arra, hogy új székházat keressen a Tőzsdepalotát jelenleg jogcím nélkül használó MTV-nek, de csak fél sikert aratott - írja a Népszabadság.

A jelenlegi állás szerint az ÁPV Rt. lemond a több milliárd forintnyi elmaradt bérleti díjról, cserébe viszont az MTV nem a vagyonkezelőktől várja el az új székháza felépítését. Emellett a jelenleg érvényes bérleti szerződéssel nem rendelkező MTV bérleti szerződést köthet a Tőzsdepalota legújabb tulajdonosával, az épületet az ÁPV-től időközben megvásároló céggel.

Nem sikerült viszont szerződést kötni az új székházról, mert az építésre a kormány által kijelölt cég az utolsó pillanatban fölemelte a már kialkudott árat a kiszemelt óbudai telekért. A kuratórium elnöksége ennek ellenére úgy döntött: az MTV-nek 2007 nyaráig akkor is ki kell költöznie a Tőzsdepalotából, ha nem készül el a székháza.