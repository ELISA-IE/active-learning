Letette hivatali esküjét az új görög államfő

Letette a hivatali esküt Görögország új elnöke, Karolosz Papuliasz szombaton Athénban. A korábbi külügyminisztert a görög törvényhozás február 8-án túlnyomó többséggel választotta meg államfővé, és ezáltal első ízben került szocialista politikus a legmagasabb görög állami tisztségbe.

A 75 éves Papuliasz, aki az egyetlen jelölt volt a köztársasági elnöki tisztségre, a konzervatív Kosztisz Sztefanopuloszt váltja fel. Megválasztása tulajdonképpen formaság volt, miután a konzervatív Kosztasz Karamanlisz miniszterelnök javaslatát az ellenzék egyhangúan támogatta. Karolosz Papuliasz Ioanninában született 1929-ben, részt vett az antifasiszta ellenállásban, majd az athéni jogi egyetemen szerzett diplomát. Megbízatása öt évre szól.