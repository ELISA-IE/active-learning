Támadást indítottak az amerikaiak Nyugat-Irakban

Újabb offenzívát indított az amerikai hadseereg irakban. Ez a harmadik próbálkozás, hogy kifüstöljék a nyugat-iraki el-Anbár tartomány lázadóit. Eközben ismeretlenek elrabolták az Iraki Karateszövetség elnökét.

Újabb offenzívát indított az Irakba vezényelt amerikai haderő az arab ország nyugati részén elterülő el-Anbár tartományban - közölte szombaton az amerikai katonaság. A térségben egy hónapon belül ez a negyedik hadművelet. 

A Handzsár fedőnevű - csütörtökön megindult - akcióban a 3. felderítő zászlóalj félezer tengerészgyalogosa vesz részt, 100 iraki katona támogatásával. A katonák a támadás első napján célzott rajtaütéseket hajtottak végre egy kis településen Fallúdzsától 30 kilométerre délkeletre, s elfogtak 22 lázadót.

Értesülések szerint sok lázadó fészkelte be magát az iraki főváros és a szíriai határ között elterülő el-Anbár tartományba. Kifüstölésükre június közepe óta három hadművelet indult.

Emberrablás áldozata lett az iraki karate szövetség elnöke - közölte szombaton az iraki olimpiai bizottság egyik tisztviselője. A szövetség elnöke hazafelé tartott Latífíjában, Bagdadtól 30 kilométernyire délre, amikor ismeretlenek magukkal hurcolták. Egyelőre nem lehet tudni, mi az emberrablás indítéka, csak sejteni lehet, hogy a bűntett az amerikai támogatást élvező iraki kormány elleni akciók sorába illeszkedik. Az iraki karate szövetség ugyanis kormányzati szervezetként működik.