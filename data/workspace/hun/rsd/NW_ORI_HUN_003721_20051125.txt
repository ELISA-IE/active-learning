Újabb adómódosítás még az idén

Az adózás rendjével kapcsolatos szabályokat tizenkét alkalommal módosította idén a parlament. A számlaösszevonás és a havi bevallási kötelezettség bevezetése tekintetében azonban decemberben további változásokra számíthatunk - hangzott el az Adó szaklap által szervezett konferencián.

Az idén elfogadott szabályok jelentős része csak 2006-ban lép hatályba, a havi bevallási, adatszolgáltatási kötelezettség és a számlaösszevonás tekintetében azonban a pontos időpont decemberben még módosulhat - mondta el Nánai Györgyné APEH osztályvezető. Részletesen kitért a jövőbeni, illetve az akadálymentesítési törvényben szereplő, májustól alkalmazható fontosabb változásokra is. 

A naptári évtől eltérő üzleti év választását korábban évente egyszer - augusztusban - lehetett csak bejelenteni. Az augusztus 15-e után benyújtott bejelentések esetén mulasztási bírság kiszabásával kellett számolni. Az új rendelkezések értelmében az eltérő üzleti év választására az év bármely szakaszában sor kerülhet, a bejelentést pedig a döntés meghozatalától számított 15 napon belül kell az adóhatóság felé teljesíteni. 

A vállalkozások 2005. január elsejétől már nem kötelesek az elsőként megnyitott bankszámlájuk számát az adóhatósággal közölni. Éppen ezért törvényi szinten kellett rögzíteni azonban, hogy az adószám megszerzésétől számított 15 napon belül a bankszámlát kötelezően meg kell nyitni. A számlákkal összefüggésben az osztályvezető rámutatott arra, hogy május 10-étől nem csak az szja, hanem valamennyi adó, így az áfa esetében is lehetőség van arra, hogy az adózó a visszatérítés, visszaigénylés összegét - a pénznem megjelölésével - külföldi bankszámlára történő utalással kérje. Az átváltási költségeket természetesen az adózót köteles viselni ilyen esetben. Újdonságnak tekinthető a költségvetési követelés faktorálásának a megengedése. Megszorítás azonban, hogy a követelést kizárólag hitelintézet számára lehet faktorálni. 

Közbeszerzési eljárásokban történő felhasználáshoz közös adó- és vámhatósági igazolás kiadását kérheti a pályázó az APEH-től. Tekintve azonban, hogy valójában két eljárásról (APEH, VPOP) van szó, az igazolás kiadásáért kétszeres összegű eljárási illetéket kell fizetni. Egyszerűsítést jelent, hogy az általános adóigazolás iránti kérelem nem csak a székhely szerinti, hanem bármelyik más APEH Igazgatóságnál előterjeszthető. Az adózó külön megjelölheti azt is, hogy mely időpontra (konkrét napra) nézve kéri a fennálló körülmények igazolását.

Januártól hatályos változások

Januártól lesz hatályos az a szabály, miszerint az üzletlezárás megakadályozása, vagy a lezárt üzlet feltörése esetén a mulasztási bírságot a lezárással érintett napok szorzataként kell megfizetni. Szintén ekkortól kérhetik a kifogástalan adózók - az erre a célra rendszeresített nyomtatványon - az internetes nyilvántartásba történő feltüntetésüket. 

2006-tól az APEH ellenőrzési irányelve tartalmazza majd a szakmánkénti és településenkénti jövedelmezőségi mutatókat is. Aki a bevallásában az irányelvben foglaltaknál kevesebb jövedelmet tüntet fel, fokozott ellenőrzésre számíthat a jövőben. Fontos kiemelni azonban, hogy a munkáltatói adómegállapítás jövő évi megszüntetése csak a 2006. évben megszerzett jövedelmeket érinti. Ez azt jelenti, hogy 2007-től már csak önadózással vagy adóhatósági adómegállapítás útján lehet az szja bevallást teljesíteni. 

Az idén elfogadott törvénymódosítások értelmében januártól lép életbe a foglalkoztatókat terhelő havi bevallási, adatszolgáltatási kötelezettség, amely ötvözi magánszemélyeknek kifizetett jövedelmekhez kapcsolódó munkáltatói bevallási kötelezettséget, az úgynevezett kifizetői adatszolgáltatást és a NYENYI adatszolgáltatást is. A havi bevallások alapján lehet majd az egyéni adó- és járuléknyilvántartás rendszerét kialakítani, amely alkalmas lesz arra, hogy például az egészségügyi ellátások tekintetében kiszűrje a járulékfizetést elmulasztókat. A kormány októberben született határozata értelmében a költségvetési törvény elfogadásával csúszhat a bevezetés határideje, ütemezése, módosulhat a kötelezettségteljesítés módja, a bevallás adattartalma azonban nem csökken e módosítások következtében. Az októberi kormányhatározat szerint felül kell vizsgálni a 2006. április elsejétől tervezett számlaösszevonásokat is. A számlaösszevonás azt jelenti, hogy a különböző adókat, járulékokat nem kell külön-külön utalni a jövőben. Az adóhatóság összesen hat számlát tart majd fenn valamennyi kötelezettség teljesítésére. A befizetéseket továbbra is adónemenként tartják majd nyilván. Emiatt viszont minden befizetéshez bevallást is csatolni kell. 