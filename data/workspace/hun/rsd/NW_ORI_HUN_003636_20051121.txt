Gyurcsány haladékot kért Barrosótól

Három év haladékot kért Gyurcsány Ferenc kormányfő az államháztartás kiigazítására José Manuel Barrosótól, az Európai Bizottság elnökétől a hétvégi találkozójukon.

Gyurcsány Ferenc érvelése szerint a fiskális politikának a versenyt és a szolidaritást egyaránt kell szolgálnia: így sem a szociális, sem az infrastrukturális kiadásokból nem hajlandó engedni a kormány.

A miniszterelnök elmondta: az államszerkezet, az egészségügyi rendszer és a közoktatás korszerűbbé és igazságosabbá tétele érdekében szükséges változtatások nem történhetnek meg diktátumokkal. Gyurcsány elmondása szerint az egyensúlyi pályára való visszatérés legalább három évet vesz igénybe.

Barroso lényegében válasz nélkül hagyta a felvetést, legalábbis a sajtó előtt nem kívánta kommentálni azt - írja a Napi Gazdaság. Barroso a magyar államháztartás helyzetével is csak általánosságban foglalkozott, mint mondta: a bizottság álláspontját Almunia költségvetési biztos már ismertette.

Annyit ugyanakkor megemlített, hogy nem tartja elképzelhetőnek a hosszú távú gazdasági fejlődést a fiskális stabilitás biztosítása nélkül, amire viszont ígéretet kapott a magyar féltől. Brüsszel még mindig nem tartja lehetetlennek a magyar euróbevezetést 2010-ben.