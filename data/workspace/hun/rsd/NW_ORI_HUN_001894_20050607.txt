Hiller: Nem mondok le

Hiller István az MSZP elnöke kedd este bejelentette, hogy szombaton a párt rendkívüli kongresszust tart, ott vitatják meg az államfőválasztás tanulságait. Hiller kijelentette: sem a koalíció felbontása, sem az ő távozása nem merült fel.

Miután az MSZP jelöltje elbukott a köztársasági elnökválasztáson a párt elnöksége úgy döntött, hogy szombatra rendkívüli kongresszust hívnak össze. Ezt Hiller István az MSZP elnöke jelentette be kedd este. Hiller azt mondta a kongresszus összehívását ő javasolta. Korábban a sajtóban felmerült, hogy Szili Katalin államfőjelölt bukása esetén esetleg Hillernek távoznia kell. Hiller ezzel szemben kijelentette, hogy megbízatása 2006-ig szól és a tisztújítás nem szerepel a szombati kongresszus napirendjén. Ehelyett a kormányzás feladatairól és 2006-os választás előkészítéséről lesz szó szombaton. 

Kijelentette továbbá, hogy nem merült fel a koalíció felmondása és 2006-ig marad a közös kormányzás az SZDSZ-szel. A kongresszus után ugyanakkor a két párt tárgyalni fog a mai elnökválasztás tanúságairól.