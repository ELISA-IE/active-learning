Milliós bírság számlának látszó reklám miatt

Versenyjogsértő ajánlatokat küldött ügyfeleinek a szakmai telefonkönyvet működtető Sárgaoldalak Cégnévsorkiadó Kft. - állapította meg a Gazdasági Versenyhivatal. Ezért a GVH Versenytanácsa ezért 10 millió forintos bírságot szabott ki.

A Sárgaoldalak Cégnévsorkiadó Kft. versenyjogsértő ajánlatokat küldött ügyfeleinek - szól a GVH Versenytanácsának 2005. szeptember 20-án tartott tárgyalásán hozott határozata. A hivatal a jogsértő magatartás további folytatását megtiltotta és 10 millió forint bírság megfizetésére kötelezte a vállalkozást.

A Sárgaoldalak Cégnévsorkiadó Kft. szakmai telefonkönyvet működtet az Interneten. Ügyfélköre bővítése céljából postai úton szerződéses ajánlatokat küldött a potenciális hirdetőinek. A kifogás alapja az volt, hogy a cég a szerződési ajánlatát olyan formában juttatta el a fogyasztóknak, amely egy már korábban megkötött szerződés alapján kibocsátott számla látszatát keltette. A GVH szerint ez a fogyasztók választási szabadságát indokolatlanul korlátozó üzleti módszer.

Ez az üzleti fogás azt eredményezte, hogy a postai küldemény ajánlat jellege rejtve maradhatott az üzletfelek előtt, akik így azt hihették, hogy ez egy előzőleg már létrejött szerződés következményeként került megküldésre. Tehát a Sárgaoldalak Cégnévsorkiadó Kft. úgy tett, mintha már szerződése lenne az adott potenciális hirdetővel, így megtévesztette őket.

A bírság összegének megállapítása során a Versenytanács figyelembe vette, hogy a jogsértőnek minősülő, nem tisztességes üzletvitel képezi a vállalkozás tevékenységének alapját.