A háziorvosok fele közelít a nyugdíjhoz

Tíz éven belül nyugdíjba megy a praktizáló háziorvosok fele, miközben jelenleg is betöltetlen több mint száz praxis Magyarországon. Az Alapellátási Intézetnél ezért havi egymilló forintos támogatásra jelentkezhetnek jelenleg nem praktizáló orvosok, akiket távoktatásban átképeznének. Már több jelentkezővel tárgyalnak.

Jelenleg 120-140 háziorvosi praxis áll betöltetlenül Magyarországon, ebből 70-80 státusz 1200 főnél nagyobb lakosú településen. Az orvoshiány leginkább a más szempontból is hátrányos helyzetű országrészeket (Borsod- és Szabolcs-megyét) sújtja, de a gazdagabb, nagyobb településeket leszámítva szinte mindenhol előfordul.

A másik fő probléma a hazai háziorvosi-rendszer jövőjével kapcsolatban a praktizáló doktorok kiemelkedően magas átlagéletkora. Jelenleg 7400 háziorvos dolgozik az országban, közülük 920-an már 70 évnél is idősebbek, 1200 fő pedig 60-70 év közötti. Az Országos Alapellátási Intézet (OAI) felmérése szerint a 7400 fő közel fele nyugdíjba megy tíz éven belül. 

"Havi kilencszázezer-egymillió forintos támogatásra pályázhat harminc önkormányzat" - mondta el az [origo] megkeresésére Balogh Sándor. Az OAI főigazgatója közölte, hogy az orvosként végzett, de jelenleg nem, vagy alig praktizáló kollégákat kívánják átképezni, hogy így csökkentsék a betöltetlen, vagy a közeljövőben megüresedő háziorvosi helyek számát.

Első lépésben a háziorvossal tartósan nem rendelkező önkormányzatnak kell olyan orvost keresni, aki hajlandó lenne a településen praktizálni, majd velük köt szerződést az OAI. A munka mellett végzett négy évig tartó távképzést az egészségbiztosítási pénztár finanszírozza.

Balogh Sándor szerint ez csak egy lépés a teljes megoldás felé vezető úton, az pedig a kistérségi szerveződések elterjedése, meghonosodása lenne. Eszerint 15-20 kisebb létszámú község szövetsége finanszírozna 10-15 háziorvost, az így felálló orvos-csoportok állandó ügyeletet tudnának biztosítani, ráadásul szakterületek szerint arányosan lehetne felállítani ezeket. "Azt a rendszert nem lehet fenntartani, hogy egy orvos, egy önkormányzat" - állítja a főigazgató.

Az átképzés elindításának előkészületei már javában folynak. Az Alapellátási Intézet nyár óta kapcsolatban van 30-40 önkormányzattal, közülük 20 folyamatosan jelzi igényét  egy leendő háziorvos üzembeállítására. Van több orvos jelentkező is, Balogh Sándor főigazgató szerint kis szerencsével már decemberben, de legkésőbb januárban, előreláthatólag 8-10 fő átképzésével megkezdik a programot.

Lencsés Csaba