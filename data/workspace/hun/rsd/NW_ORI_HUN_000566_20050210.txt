Jogsértőnek tartják a zengői radarépítést

Több ponton is sérült a jog, amikor a honvédelmi minisztérium megkapta a Zengőre tervezett katonai radarállomás építésére vonatkozó szakhatósági engedélyeket. Ezt egy pécsi konferencián állapították meg, ahol a lokátorral kapcsolatos jogi problémákat elemezték - írja a Népszabadság. 

A pécsi konferencián felszólalók között volt Varga Zoltán, a Debreceni Egyetem Természettudományi Karának tanára, aki szerint a Zengőn összesen 81 védett növényfaj él. Ezek közül különösen azok a növénytársulások értékesek, amelyek sehol másutt nem lelhetők fel. Ezek védelméről az EU is rendelkezik, ezért csak akkor lehetne bármit is építeni a hegyre, ha ahhoz az EU is hozzájárulna. A professzor szerint azonban ez kizárt, ugyanis a világ bánáti bazsarózsa állományának 90 százaléka a Zengőn található - írja a Népszabadság. 

A lap szerint Sólyom László akadémikus, az Alkotmánybíróság egykori elnöke úgy vélte, alkotmányellenes a radarépítés. Az alaptörvényben ugyanis szerepel az ember környezethez való jogát. Az állam csak akkor okozhat kárt a természeti értékekben, ha az elkerülhetetlen. Ez azonban ebben az esetben nem áll fenn. 

Az állampolgári jogok országgyűlési biztosa közölte, hogy a lokátor építési engedélyezésének eljárásába számos szabálytalanság csúszott. Az 1997-ben kiadott engedélyek ugyanakkor öt év alatt lejártak. Lenkovics Barnabás a parlament elé akarja vinni az ügyet - írja a Népszabadság. 