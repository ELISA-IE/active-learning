Terrorveszély miatt kiürítették Birmingham szórakozónegyedét

Terrorfenyegetés miatt a brit rendőrség kiürítette Birmingham belvárosát. Az utakat rendőrök ellenőrzik, akik megtiltották a gépjárművek mozgását. Birminghamben történ a hetvenes években az IRA legsúlyosabb merénylete, akkor 21 ember vesztette életét.

Terrorfenyegetés miatt a brit rendőrség szombaton este megkezdte a második legnagyobb brit város, Birmingham központi szórakoztató negyedének kiürítését. A rendőrök először csak a városközpontba vezető utakat zárták le, de miután újabb veszélyre utaló, felderítési információk birtokába jutottak, megszületett a kiürítésre vonatkozó parancs - közölte egy név nélkül nyilatkozó rendőrségi szóvivő. A rendőrök megtiltották a gépjárművek mozgását, a város felett helikopterek köröznek - tudósít a BBC News.

Az érintett körzetben mintegy 200 klub és éjszakai bár működik. A hetvenes években a Londontól 175 kilométerre északnyugatra lévő Birmingham volt a színhelye az Ír Köztársasági Hadsereg nevű terrorszervezet egyik legsúlyosabb bombatámadásának: két felrobbantott kocsmájában 21 ember vesztette életét - írja az MTI.