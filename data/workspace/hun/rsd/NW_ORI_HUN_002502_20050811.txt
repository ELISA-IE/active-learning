Kötelező lesz a vakírás a gyógyszereken

Novembertől már csak olyan gyógyszer kerülhet a patikákba, melynek a dobozán a vakok számára is felismerhető írással olvasható a készítmény neve - írja a Népszabadság. Ősztől a gyógyszerek dobozain a hatóanyagra vonatkozóan is több információ szerepel majd, mint eddig.

Novembertől kizárólag olyan gyógyszer kerülhet forgalomba, amelynek dobozán egyebek mellett a vakok számára is felismerhető, azaz Braille-írással is olvasható a készítmény neve, hatáserőssége - írja a Népszabadság. A gyártóknak saját költségükön kell az orvosságosdobozokat a vakoknak is olvasható információkkal ellátniuk. Az új jogszabály pontosítja az orvosságokról szóló betegtájékoztatók szövegét is. Már a doboz alapján eldönthetőnek kell lennie a beteg számára is, hogy valóban arra a szerre van-e szüksége. A már forgalomban lévő készítmények címkéjét a gyártóknak 2010-ig kell lecserélniük.