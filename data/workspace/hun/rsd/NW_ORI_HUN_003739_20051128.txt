A vállalkozók nem készültek fel a havi bevallásra

A kormány októberben a havi adóbevallás és adatszolgáltatás bevezetésének az elhalasztásáról döntött. Az Adótanácsadók Egyesületének álláspontja szerint erre azért kerül sor, mert sem az adóhatóság, sem a vállalkozók nem tudnak felkészülni januárig az új bevallásra. A vállalkozások adminisztrációja olyan nagymértékben növekszik a tervezett változás miatt jövőre, amelyre az 1997-es nyugdíjreform óta nem volt példa - áll Zara László miniszterelnöknek címzett nyílt levélben.

Az Adótanácsadók Egyesülete nyílt levélben fordult Gyurcsány Ferenc miniszterelnökhöz a foglalkoztatókat terhelő, kizárólag elektronikus úton teljesíthető havi bevallással, adatszolgáltatással kapcsolatos aggályok miatt. A kormány néhány hete a bevallási kötelezettség januári bevezetésének az elhalasztásáról döntött. A 2006-os részleges és a 2007-es teljes körű bevezetés megvalósításához ugyanakkor a pénzügyi kormányzat a könyveléssel, adótanácsadással foglalkozó szakmai szervezetek segítségét kérte, mivel egy-egy könyvelőiroda jelentős számú vállalkozás adatait tudja szervezetten benyújtani. Az Adótanácsadók Egyesülete a kormány célkitűzéseivel egyetért. Az egészségügy finanszírozásának és reformjának ugyanis elengedhetetlen feltétele a járulékfizetési fegyelem megerősítése, megszilárdítása, ehhez azonban szükséges a naprakész névre szóló egyéni járulék nyilvántartás megteremtése is - adta hírül az OTS-Cégvonal. Egyetértenek azzal is, hogy a hatékonyabb, gyorsabb elektronikus bevallásokon keresztül az adóelkerülések minél jobb ellenőrzése is megvalósulhat. 

Az Egyesület tagsága a november 24-én tartott konferencián támogatta az elektronikus bevallások, adatszolgáltatások rendszerére történő átállást, véleményük szerint azonban a bevezetésnek jelenleg nincsenek meg teljesen sem technikai és sem a jogszabályi feltételei. Úgy vélik, hogy a kormányzat a naprakész nyilvántartás megteremtéséhez szükséges folyamatos adatszolgáltatás terheinek nagy részét - minden ellentételezés nélkül - a vállalkozókra kívánja átterhelni. A kormányzati szervek eddig még egyáltalán nem foglalkoztak a számviteli szakemberek, adótanácsadók felkészítésével. Nem mérték fel azt sem, hogy a kizárólag elektronikus úton bonyolítható új bevallással kapcsolatos feladatok technikai eszközszükséglete mekkora költséget jelent a könyvelést nagytömegben ellátó vállalkozások számára.

A terhek, valamint a feladatok arányos megosztása érdekében az Adótanácsadók Egyesülete részéről számos elvárás fogalmazódott meg. A számviteli szolgáltatással foglalkozó vállalkozások részére a 2006-ban adókedvezményt kellene biztosítani az elektronikus adóbevallás és adatszolgáltatás megvalósításához szükséges technikai költségek (korszerű számítógépek, szoftverek, internet) ellentételezésére. Teljes körűen felül kellene vizsgálni az adózás rendjének a könyvelő irodákra vonatkozó képviseleti és nyilvántartási szabályait, valamint a mulasztási bírság szankció rendszerét. A bevallás jelenlegi határidejét a tárgyhónapot követő hó 12. napjáról legalább a 15. napra kellene áttenni a nagyobb számú vállalkozás könyvelését ellátók esetében, mert ellenkező esetben a számviteli szolgáltatók a feladatnak nem tudnak eleget tenni. Lehetőséget kell biztosítani a szakmai szervezetek számára, hogy a kötelezően használandó szoftverek működését, valamint a adatszolgáltatások tartalmát véleményezzék, és módosító javaslataikat figyelembe is vegyék. Javasolják továbbá, hogy a kormány rövid időn belül értékelje újra az adóreform bizottság által még tavasszal kidolgozott, az adózási adminisztráció egyszerűsítésére vonatkozó előterjesztést és a párhuzamos adatszolgáltatások kiküszöbölésére vonatkozó javaslatokat legkésőbb 2006. februárjában léptessék hatályba.