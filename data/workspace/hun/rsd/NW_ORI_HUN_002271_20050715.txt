Négy új közszolgálati tévéadás indulhat

Hamarosan hétre bővülhet a magyarországi közszolgálati tévécsatornák száma. Csakhogy a négy új, a kábeltévék által elvileg kötelezően továbbítandó adó miatt népszerű, régebbi csatornák kerülhetnek ki a programcsomagokból - írja a Népszabadság. 

Ősztől indítaná el az MTV a régóta tervezett Demokrácia csatornát, közéleti tartalommal, parlamenti közvetítésekkel, és részt venne a visegrádi országok új közös kulturális csatornájának működtetésében is. A Duna TV a napokban ugyancsak bejelentette, hogy két új műholdas adót indítana. Ezzel néggyel bővülhet a közszolgálati adások száma - írja a Népszabadság. 

A lap szerint az új adások indítása azonban több problémát is felvet. Tisztázatlan például, hogy egyáltalán lehetőséget ad-e erre a médiatörvény. A jogszabályban név szerint fel van sorolva a meglévő három csatorna, ugyanakkor nem tiltja új indítását. A médiahatóság már jó ideje vizsgálja a magyar és az uniós jogszabályi hátteret de egyelőre nem döntöttek.

A társaságok ugyanakkor kábelen továbbítanák új adóikat, ami komoly gondokat okozhat a kábeltévéknél. Azoknak ugyanis elvileg kötelező lenne továbbítaniuk a közszolgálati csatornákat. Csakhogy négy új adó felborítaná a programkínálatot, mivel a zsúfolt programcsomagokba már csak úgy tudnák berakni az új csatornákat, ha kiveszik valamelyik régit. Ez hatalmas felháborodást okozhat, különösen, ha vélhetően népszerű adó helyére kerül egy nem túl nagy nézettségű adó - írja a Népszabadság.