Erős utórengések Indonéziában

Legalább három erős utórengés rázta meg Indonéziának azt a részét, ahol hétfő éjjel pusztított nagy erejű földrengés. Az ENSZ szerint a leginkább Nias szigetét sújtó katasztrófának legalább 620 halálos áldozata van. 

Legalább három utórengést észleltek csütörtökön Szumátrától nyugatra, a hongkongi megfigyelő állomás szerint az egyik a Richter-skála szerinti 6,3-as erősségű volt. A hét eleji 8,7-es erősségű földrengés az ENSZ szerint legalább 620 ember halálát okozta, de a becslések szerint akár ezren is odaveszhettek. A katasztrófa legsúlyosabban Nias szigetét érintette. 

Susilo Bambang Yudhoyono indonéz elnök várhatóan csütörtök délelőtt a szigetre látogat. Binahati Baeha, Nias legnagyobb városának, Gunung Sitolinak a polgármestere közölte: "érkezik a segítség, történt némi előrehaladás". Hozzátette, hogy a szigeten állomásozó több száz indonéz katona is részt vesz a mentésben. A városban nincs elektromos áram és ivóvíz. 

A segítség ráadásul csak nehezen éri el a szigetet, mivel fő repülőtere annyira megkárosodott, hogy csak kisebb gépek és helikopterek tudnak ott leszállni. A hajón útnak indított segélyszállítmányoknak pedig több idő kell.

A mentésben részt vevő francia tűzoltók csütörtök hajnalban mentettek ki egy nőt a romok alól, negyvennyolc órával a hétfő éjjeli földrengés után. A szigetre egy Ausztrál orvos csoport is érkezett, illetve megjöttek az első segélyszállítmányok. Az ENSZ és a nemzetközi segélyszervezetek ugyanis a decemberi földrengés és szökőár sújtotta Szumátra Aceh tartományából erőik egy részét átirányították Niasra.