Falusi bölcsek döntenek a ruandai tömeggyilkosokról

A közel egymillió áldozatot követelő ruandai népirtás ügyében indított perek kezdődtek meg az erre a célra felállított falusi törvényszékeken. A rendes bíróságok tehermentesítését és a felelősségre vonás felgyorsítását várják ettől a lépéstől. A falu tekintélyes tagjai dönthetnek majd a gyanúsítottakról.

Megkezdődtek Ruandában a népirtásos perek. Mivel a gyanúsítottak száma százezernyire tehető, mintegy 12 ezer hagyományos falusi törvényszéket kellett létrehozni, ugyanis a rendes bíróságok képtelenek megbirkózni ekkora feladattal. 

A legtöbb vádlottról a saját falujában felállított törvényszéken döntenek, ahol a szomszédok mind a gyilkosokat, mind az áldozatokat ismerik. A bíróság tagjait a helyiekből választják ki, és akár életfogytiglani szabadságvesztést is kiszabhatnak a vádlottakra. 

Néhány jogvédő szervezet aggódik, hogy a gyanúsítottak nem részesülhetnek tisztességes eljárásban, míg mások szerint ez segíthet a börtönök túlzsúfoltságának enyhítésében. A gyanúsítottak nem kapnak ügyvédi segítséget, saját maguknak kell majd védekezniük a vádlókkal és vádakkal szemben. 

A legfőbb bűnökkel gyanúsítottakról (a népirtás kitervelői és megszervezői) a ruandai ügyekkel foglalkozó nemzetközi törvényszék dönt majd. A Tanzániában működő bíróság eddig 20 embert ítélt el, és hármat mentett fel.

1994-ben, az ENSZ adatai szerint 800 ezer embert öltek meg Ruandában a hutu és a tuszi népcsoport konfliktusa során.