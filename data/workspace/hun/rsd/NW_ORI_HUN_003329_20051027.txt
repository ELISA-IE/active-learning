Tavaly 4,2 milliárdot spóroltunk a kötelezőn

Az uniós szinthez közelítő, magasabb kötelező biztosítási díjakra kell számítani az elkövetkező években. Bár az erős verseny kordában tartja az árakat, az egyre fiatalabb gépkocsi park növeli a kárértéket. Ezzel együtt az Union továbbra is a kockázatarányos díjszabást tartja szem előtt - mondta Zsoldos Miklós, az Union Biztosító Rt. elnök-vezérigazgatója csütörtökön sajtótájékoztatón.

A kötelező felelőség biztosítás (KGFB) piacán az elmúlt években kialakul árversenynek a legnagyobb nyertesei az ügyfelek. A tavalyi évben ugyanis azok akik biztosítót váltottak 4,2 milliárd forintot takarítottak meg - mondja Zsoldos Miklós, aki szerint az idei év ( a biztosítók szombaton teszik közzé tarifáikat) erősödő versenyt hoz. Ennek ellenére a biztosítóktól függetlenül áremelkedésre kell számítani az elkövetkező években. A magyar kötelező felelősség biztosítási (kgfb) díjak ugyanis még elmaradnak az uniós szinttől, a gépjárműpark ugyanakkor, - a folyamatos cserének köszönhetően - már közelít hozzá. Márpedig az új autók töréskára sokkal magasabb, mint a régebbi típusoké, ami előbb utóbb megjelenik majd a biztosítási díjakban is. Ráadásul a szerviz óra díjak is folyamatosan emelkednek.

Az Union elnök-vezérigazgatója szerint egyébként szükséges lenne a kötelező biztosítási rendszer jogi hátterének megváltoztatására is. A központi bonus-malus nyilvántartási rendszer létrehozásával ugyanis Zsoldos Miklós szerint tovább erősödhetnek a kockázatarányos díjak, csökkenthetők az adminisztrációs terhek, illetve könnyebbé válhat a biztosító váltás is. Ez azonban csak a jövő év második felétől várható.

Kiket részesít előnyben az Union

Zsoldos Miklós fő vonalakban felvázolta az Union ezévi stratégiáját, a konkrét adatokat ugyanis a biztosító szombaton jelenteti meg. Az alapvető célok változatlanok lesznek, inkább csak technikai átalakításokat hajtottak végre a kockázatarányosság jegyében. A jövő évi díjak egyik legnagyobb újdonsága az lesz, hogy a korábban megszokottnál magasabb árkedvezményt kapnak azok, akik most lépnek majd át Bonus egyes kategóriában. Ebben az esetben ugyanis a normál kedvezmény 5 százalék lenne, e helyett azonban az Union 15 százalékos kedvezményt ad majd. Ezt az elnök-vezérigazgató azzal magyarázza, hogy a kockázat jelentősen csökken azoknál, akik egy évig nem okoztak balesetet. Az Union egyébként további 4 százalékos kedvezményt ad minden egyes további kategóriában is, ami a tavalyi átlagos kedvezménynél.

Az Union egyébként saját adatbázisa alapján a kevésbé kockázatos kategóriába sorolta a közalkalmazottakat, és a köztisztviselőket, akik szintén jelentős kedvezményre számíthatnak a társaságnál. Emellett a díjazásnál sokat számít az is, hogy a vezető milyen régi jogosítvánnyal rendelkezik, illetve a hol lakik. Ez utóbbi szerint egyébként Budapest, és vonzáskörzete, a megyeszékhelyek, illetve vidék kategóriák szerepelnek majd a biztosítónál. Zsoldos Miklós szerint egyébként elképzelhető a jövőben, hogy csökken a vidéki és fővárosi díjak közötti különbség. A gépkocsipark cseréje ugyanis egyre inkább a vidék felé tolódik el, így ott is a kárértékek emelkedésével kell számolni. A gyakorlat egyébként azt mutatja, hogy a fővárosiak sokkal több, de kisebb károkat okozó baleseteket okoznak, vidéken viszont a nagyobb sebesség miatt nagyobb az anyagi kár.

A fiatalabb vezetőknél a friss jogosítvánnyal rendlkező nők számíthatnak kedvezőbb díjtételekre az Unionnál, míg 40 év felett az új  vezetői engedély már a férfiak esetében olcsóbb.

Union kedvezmények:

- Közszolgálati 10 százalék

- Casco-kötelező együttes kötése 10 százalék

- Családi flotta 5 százalék

- Mozgáskorlátozottak 5 százalék