Német kölcsöntűt adnak a drogfüggőknek

A budapesti tűcserélőknek Németországból kellett fecskendőket kérniük, a legnagyobb metadonklinikán pedig beszüntették a betegfelvételt, mert elfogyott a pénz - erre panaszkodik a Társaság A Szabadságjogokért civil szervezet. Szerintük felére csökkent a drogügyi ártalomcsökkentő programok támogatása, ezért levélben kérték Gyurcsány Ferenc miniszterelnököt, hogy sürgősen oldja meg a problémát. A kormány azt ígéri: jövőre több pénz jut erre a területre.

Huszonhat ország drogügyi szakemberei írták alá a Társaság A Szabadságjogokért (TASZ) civil szervezet kezdeményezésére azt a levelet, amelyet Gyurcsány Ferencnek küldtek. Ebben azt kérik, hogy a kormányfő oldja meg a hazai kábítószerfüggők ártalomcsökkentő programjainak "lehetetlen anyagi helyzetét". A TASZ arra panaszkodik, hogy a főváros legnagyobb tűcsereprogramjának léte került veszélybe a pénzhiány miatt, a legnagyobb metadonklinika pedig ugyanezért nem tud új betegeket fogadni.

"A költségvetésben a megelőző terápiára fordított pályázati pénz szinte a felére csökkent, a kifizetések pedig egy hónapot késnek" - mondta az [origo]-nak Sárosi Péter, a TASZ drogpolitikai programvezetője. "A tűcsereprogramban dolgozó szociális munkások nem kaptak fizetést, és legutóbb már fecskendőket sem tudtak venni. Németországból kellett adományt kérni, hogy működni tudjon a tűcserélés" - tette hozzá.

Sárosi szerint a heroinfüggők normális életét bitosító metadonterápiára is elfogyott a pénz. "Az ország legnagyobb metadonprogramja a Nyírő Gyula kórházban működik. Itt egy hónapos várólistán vannak a betegek, és az év végéig be kellett szüntetni az új betegek felvételét is" - mondta. Sárosi úgy véli, eleve nagyon kevesen vehetnek részt a metadonprogramban Magyarországon, holott amellett, hogy a metadon segítségével normális életet élhetnek a herionfüggők, a HIV-vírus vagy a Hepatitis C terjedését is megelőzi. A metadont ugyanis szájon át kell bevenni, és nem az erekbe fecskendezik be, mint a heroint. "Magyarországon az intravénás drogfogyasztók mindössze öt százaléka részesül metadonkezelésben, ez körülbelül négyszáz embert jelent. Nyugat- és Délkelet-Magyarországon pedig egyáltalán nincsenek is metadonprogramok" - tájékoztatott Sárosi.

"A kábítószerügyön kívül még sok más területen is forrásszűke van, de tény, hogy az idei pályázati pénzek kifizetése csúszásban van" - mondta el a kormány részéről Felvinci Katalin drogügyi biztos az [origo]-nak. "Az elmúlt napokban elindultak az átutalások, ezért december elejéig reméljük, mindenhová eljut a pénz" - tette hozzá. Felvinci elismerte, hogy 2003 óta csökkentek a kábítószerprobléma kezelésére fordítható források, de a jövő évi költségvetésben a tervek szerint húsz-huszonöt százalékkal nő az erre szánt összeg.

A drogügyi biztos ígérete szerint 2007-re átalakul az ártalomcsökkentő programok finanszírozása. "A szociális törvény tervezett átalakítása után normatív alapon járhatnak majd a pénzek, vagyis megszűnik az alapvetően alkalmi jellegű pályázati támogatási rendszer" - mondta Felvinci Katalin.