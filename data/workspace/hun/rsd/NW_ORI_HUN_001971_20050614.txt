Fagránát miatt nem állt meg a metró

Katonai gyakorlógránátot találtak hétfőn este a Határ úti metrómegállóban, emiatt közel fél óráig nem álltak meg a szerelvények az állomáson. A rendőrség nem indított eljárást, az eszköz ugyanis nem veszélyes, bárkinek lehet a birtokában.

Gyakorlógránátot találtak hétfő este a 3-as metró Határ úti megállójában a jegypénztár közelében. A robbanóanyagot nem tartalmazó gyakorlóeszközt a Fővárosi Közterület-fenntartó egy munkatársa találta meg, amit a metró biztonsági őrei őriztek a tűzszerészek kiérkezésig. A szakemberek megérkezéséig 19.40 és 20 óra között a metró nem állt meg Határ úti állomáson.

Unger Pál őrnagy, a Budapesti Rendőr-főkapitányság (BRFK) sajtóügyletese az [origo]-nak elmondta: az eset miatt nem indult nyomozás, mivel az eszköz nem tartalmazott robbanószert, és nem minősül fegyvernek. A BRFK munkatársa szerint a gyakorlógránát a fapuskához hasonló fenyegetettséget jelentett, ami bárkinek lehet a birtokában, így a rendőrség az eszköz származási helyét sem vizsgálja.