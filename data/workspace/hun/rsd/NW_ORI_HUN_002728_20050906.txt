A siető utasoknak sem mond nemet a motortaxi

Húsz-harminc percen belül a megadott címre érkeznek, majd a dugóban várakozó autókat kikerülve villámgyorsan a kért helyre szállítják az utast - ezt ígérik a motoros taxik sofőrjei. A motortaxira egyelőre csak napi 3-4 megrendelés érkezik, leginkább férfiak ülnek szívesen egy motoros sofőr mögé, nők csak akkor rendelnek motortaxit, ha a cégük állja a számlát.

A gyorsaságot tartják legnagyobb előnyüknek a motortaxisok, mert könnyen átviszik az utasokat a legnagyobb dugókon is. Számításaik szerint, ha valaki autóval próbál átjutni Budáról Pestre, minimum 25 percet tölt a dugóban ácsorogva - ezt az időt lehet megspórolni a motortaxival. Az utasok több motor közül is választhatnak, van robogó, chopper és gyorsasági motor is, de a tapasztalatok szerint az utasok ezzel kevésbé foglalkoznak, inkább csak szeretnének minél hamarabb a megadott helyre érkezni.

Egyelőre nincs nagy igény motoros taxikra, naponta 3-4 megrendelést kapnak, de még csak tavaly indították a szolgáltatást. Eddigi tapasztalaik szerint inkább férfiak a megrendelőik, nők csak akkor rendelnek motortaxit, ha a cégük állja a számlát - mondta Takács Attila, a Motortaxi Kft. munkatársa.

Motortaxira előrendelést is lehet leadni, de 20-30 percen belül bármikor a megadott címre érkeznek az utasért. Utána pedig már minden attól függ, mennyire siet a megrendelő - mondta Takács Attila. Budapest területén három fix tarifával dolgoznak. A díjakat úgy alakították ki, hogy három gyűrűre osztották a fővárost: a belső kerületekbe 1111 forintért, a második régióba 2222-ért, a főváros távolabbi pontjaira pedig 3333 forintért lehet eljutni. A városon kívül kilométerdíjjal lehet motorral taxizni.