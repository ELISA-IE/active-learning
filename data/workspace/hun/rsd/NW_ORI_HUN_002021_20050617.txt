Budapest levegőjét féltik az M0-stól a békásiak

Még saját polgármesterüket is túlkiabálták a békásmegyeriek azon a tüntetésen, ahol az M0 északi szakaszának nyomvonaláról vitatkoztak. Az építtető szerint hat terv készült, melyek azonban nagyrészt megegyeznek: a tervek szerint a Békásmegyer mellett fekvő hegyen vezetne át a forgalmas sztráda. A helyiek a lakott területtől és a hegytől is távolabb vinnék az utat, mert szerintük a jelenlegi elképzelés Budapest oxigénellátását is veszélybe sodorhatja.

Az M0 békásmegyeri részen történő megépítése ellen tüntetők szerint az M0 nyomvonalát nem Békásmegyeren, hanem a várost elkerülve, Pomáz és Budakalász között kellene végigvezetni. Igaz, ez a megoldás "kicsivel drágább lenne". Ezt Richvalski Tibor, az SOS Békásmegyerért egyesület elnöke is elismerte. A tüntetők megpróbáltak transzparenseikkel befurakodni a zsúfolt terembe, ahol a lakossági fórumot tartották, de a rendőrök kitessékelték őket, csak táblák nélkül mehettek be. 

"Amit önök látnak..." - kezdte a lakosok tájékoztatását a Nemzeti Autópálya Rt. képviselője a kivetítőre mutatva, ami nem működött, de szavait elnyomták a bekiabálások. Az SOS Békásmegyerért egyesület rikkancsa, Kozma János is kivette a részét a kiabálásból, akit hiába próbált meg rendreutasítani a polgármester. "Kozma úr mindig cirkuszol, fogja be a száját" - kiabálta a mikrofonba Tarlós, és megkérte a rendőröket, hogy vezessék ki a rendbontókat, vagy berekeszti a fórumot. Ez majdnem meg is történt, de végül a jelenlévők egy időre elcsendesedtek. A minisztérium és a Nemzeti Autópálya Rt. képviselője, a nyomvonalt tervező mérnök és a polgármester sem tudta dühös kommentárok nélkül előadni álláspontját.

A polgármester szerint az önkormányzatnak nincs beleszólási joga a nyomvonal alakításába. "Mi nem tudjuk elintézni, hogy az út Pomáz mellett haladjon el" - magyarázta Tarlós. Később a Nemzeti Autópálya Rt. képviselője azt mondta: az építési engedélyek megszületéséhez az önkormányzat véleményére is szükség van. "Ez esetben szeretnénk, ha az út nem vezetne a közigazgatási határunkon belül" - mondta válaszul Tarlós.

A nyomvonal terveiről a tervezőiroda egyik munkatársa számolt be. Kiderült, hogy öt vagy hat nyomvonalterv létezik, azonban mindegyik nagyjából ugyanazon az útvonalon haladna: Békásmegyeren keresztül, helyenként 100 méterre is megközelítve a lakott területet. A különbség annyi, hogy milyen mélyen, milyen hosszú alagúton át vezetnék az M0-t. Az egyik változat szerint mélyen az Ezüsthegy belsejében, hosszú alagútban vezetne az út. Ezt azonban gyakorlatilag már elvetették a tervezők, mert drága lenne, és nem érintkezne a fontos csomópontokkal. 

"Az óbudai önkormányzat ezeket a változatokat most látja először" - közölte a polgármester, amire sértett huhogás volt a válasz a fórumon megjelentek részéről, hiszen a tüntetők már tudtak a nyomvonal tervéről. "De én is útépítő mérnök voltam valamikor. Ez itt nem hat változat, hanem kettő" - tette hozzá Tarlós, amivel újból tetszést aratott.

Richvalski felszólalásában kijelentette: az út megépülése a Békásmegyertől északra elterülő Ezüsthegy oldalában 60 ezer ember egészségét veszélyeztetné. A légszennyezés nem csak az itt élőkre jelenthet veszélyt, hanem Budapest friss levegővel való ellátására is. A Békásmegyer és Csillaghegy körüli hegyvonulat ugyanis Budapest tüdeje - magyarázta. Az új út egyébként is hamar megtelik, és még nagyobb lesz a forgalom mindenütt - vélték a tüntetők. 

"Ez már a hetedik fórum. Elfogyott a türelmünk, hogy hülyének nézzenek" - mondta Kozma János, aki vállalta a rikkancs szerepét. "Kérem, polgármester úr, hogy ne foglalkozzon azzal, hogy ki fogja a helyét jövőre betölteni, hanem védje meg Békásmegyert" - tette hozzá. Az SOS Békásmegyerért egyesület képviselői kijelentették, ha a terveket nem változtatják meg, nemzetközi fórumokhoz fordulnak majd jogorvoslatért, és kártérítést követelnek. 

A polgármester a fórum végén úgy nyilatkozott, hogy szükség van a körgyűrű észak-budai szakaszára is, ám azt csak a kerület határától legalább 350 méterre vagy alagútban tudják elképzelni. Ellenkező esetben saját közigazgatási területekre változtatási tilalmat rendelnek el.

A tervek már megvannak, ezt követően készülnek hatástanulmányok, véleményeznek az önkormányzatok, készül rendezési terv, zajvédelmi és levegővédelmi terv. Az építési engedélyek kiadásához hozzá kell járulnia az önkormányzatnak is. Így 2007 végére épülne meg az összekötő híd a Dunán a Nemzeti Autópálya Rt. tervei szerint. 