Bush félvállról veszi a klímaváltozást

Bekezdéseket törölt és mondatokat írt át a 2002-es amerikai környezetvédelmi kormányjelentésben annak megjelenése előtt egy a Fehér Háznak dolgozó volt olajipari lobbista. Az átszerkesztett dokumentum így csekélyebb veszélyként tünteti fel a klímaváltozást. A lépés újabb bizonyíték arra, hogyan próbálja a szennyező gázok kibocsátásának visszaszorítását célzó kiotói egyezményt is elutasító Bush-kormányzat lebecsülni a légszennyezés veszélyeit. 

Átírta a Bush-kormány klímaváltozásra vonatkozó hivatalos iratait egy egykori olajipari lobbista. A Kormányzati Elszámoltatási Csoport (Government Accountability Project) nevű szervezet által szerdán nyilvánosságra hozott dokumentumok szerint Philip Cooney, a Fehér Ház környezetvédelmi tanácsának vezetőjeként úgy szerkesztette át a 2002 novemberében készült, tudósok által összeállított, megjelenés előtt álló iratot, hogy a klímaváltozás jelentette veszélyt csekélyebb mértékűnek, illetve az ügyben folytatott kutatási eredményeket kevésbé megbízhatónak láttassa. Cooney korábban az olajipari óriásokat képviselő Amerikai Kőolaj Intézetnél dolgozott.

A tudósok által összeállított eredeti dokumentumnak a New York Timesban közzétett nyomtatott másolatán látható, hogy a szövegbe tollal belejavítottak, egész bekezdéseket húztak át, és szavakat illesztettek be különböző helyekre. Például a klímaváltozás bizonyítékainak megbízhatóságát taglaló részben Clooney a "bizonytalanságok" szó elé beszúrta, hogy "számottevő és alapvető". Abba a mondatba pedig, hogy "A biológiai és ökológiai változások klímaváltozásra kifejtett hatásainak megállapítása nehéz", a nehéz elé beszúrta a "különösen" szót. 

Emellett többek között kitörölt egy egész bekezdést, amelyben az állt, hogy az olvadó gleccserek megváltoztatják az áradások szokásos menetét, ami miatt veszélybe kerül a helyi lakosság. Cooney odabiggyesztett megjegyzése szerint a szövegrész "a tudományos kutatás területéről a spekulatív megállapítások és találgatások területére kalandozik".

A Greenpeace amerikai kutatási igazgatója szerint Cooney személyében az Amerikai Kőolaj Intézet dolgozik a Fehér Házban. Mások arra hívták fel a figyelmet, hogy az alacsony végzettségű Cooney magas képzettségű neves tudósok által készített írásokba kontárkodott bele, miközben az ilyen iratok szerkesztését általában egy-egy az írókhoz hasonló kaliberű szakemberre bízzák.

A Fehér Ház szóvivője azzal igyekezett védekezni, hogy Cooney szerepe "az irodaközi felülvizsgálati folyamat része. Több mint tucatnyi kormányiroda működik közre ebben a folyamatban." 

A Greenpeace szerint azonban Cooney szerepe több volt, mint a tudományos iratokban szereplő gondolatok elmázolása. Állításuk szerint a férfi egyfajta "kapuőr" volt a Fehér Ház klímaváltozással kapcsolatos politikájának kialakításában, azzal, hogy segített eldönteni: kinek a véleményét hallgassák meg az ügyben. Az egyik általa felkért kiotóiegyezmény-ellenes szakértő például Myron Ebell volt - egy befolyásos üzleti lobbi képviselője. 

Az ügy újabb példája annak, hogy az Egyesült Államok, jelesen a George Bush vezette kormány megpróbálja megváltoztatni a klímaváltozással kapcsolatos tudományos megállapításokat. 2002-ben az amerikai kormányzat által kibocsátott éves légszennyezettséggel foglalkozó jelentésben például egyáltalán nem szerepelt, még csak egy bekezdés sem, a globális felmelegedésről, 2003-ban pedig a Fehér Ház elintézte, hogy a Környezetvédelmi Ügynökség jelentésében a globális felmelegedéssel foglalkozó részek helyére néhány semleges bekezdés kerüljön. 