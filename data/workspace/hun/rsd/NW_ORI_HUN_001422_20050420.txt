Iránban felfüggesztették az al-Dzsazíra működését

Az iráni kormány vizsgálatot indított az al-Dzsazíra arab hírtelevízió ellen, ez időre felfüggesztették az adó működését. Az iráni vezetés azzal vádolja a katari tévéadót, hogy felkelésre buzdította az ország arab kisebbségét.

Iránban felfüggesztették az "arab világ CNN"-jeként is ismert al-Dzsazíra műholdas arab televíziós hálózat működését, azzal vádolva a katari adót, hogy szerepe volt az Irán délnyugati részén az elmúlt napokban lezajlott arab etnikai villongások kirobbantásában. A megmozdulásokban három személy halt meg, és kétszáz - zömében fiatal - személyt tartóztattak le.

A CNN értesülései szerint a megmozdulásokat az váltotta ki, hogy az iráni kormány állítólag terveket készített arra, hogy megváltoztassa az Irakkal szomszédos, délnyugati Khuzesztán tartomány etnikai összetételét. Az iráni kormány határozottan tagadja, hogy léteztek volna ilyen tervek. Az iráni arabok között népszerű televíziós hálózat elsőként közvetített a megmozdulásokról. 

Az iráni kormány szerint a tévéadó úgy állította be a történéseket, hogy az egy spontán függetlenségi megmozdulás volt, ami szemben áll a hivatalos iráni állásponttal, mely szerint a tüntetéseket provokátorok szervezték - írta az International Herald Tribune.

A hírtelevízió továbbá közvetítette az Ahvazi Arabok Népi Demokratikus Frontjának londoni székhelyű vezetőségének a nyilatkozatát is, miszerint a megmozdulás békés tüntetés volt, megemlékezés arra, hogy az iráni arabok "80 éve élnek iráni uralom alatt", ami ellen a kormány fegyveres erők bevetésével válaszolt.

Az Irán összlakosságának 3 százalékát alkotó arab etnikumú lakosság többsége Khuzesztán fővárosában, Ahvazban él. Az iráni belügyminisztérium közleménye szerint a térségben hétfő óta elültek a lázongások.