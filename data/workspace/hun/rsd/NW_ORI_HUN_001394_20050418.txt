Már tele van gödrökkel a felújított Király utca

Januárban adták át a közel 700 millió forintért felújított Király utcát. Az utcában azonban  néhány helyen máris megsüllyedt az út, gödrök keletkeztek, a díszburkolat kövei is kifordultak a földből. A legtöbb probléma a most épülő társasház környékén tapasztalható, de máshol is vannak hibák. Az önkormányzat szerint folyamatosan javítják ki a hibákat.

Bár sok pénzt költött a fővárosi, a VI. és a VII. kerületi önkormányzat a Király utca Nagymező utca és Deák tér közötti szakaszának felújítására, máris problémák adódtak. Hiányzik több, parkolást akadályozó kőoszlop, gödrök keletkeztek az úton, emellett több helyen is kifordultak a díszburkolat kövei a földből.

A legtöbb hiba ott látható, ahol éppen az utca VI. kerületi oldalán egy társasházat építenek. Az építkezéseket végző Autóker Holding Rt. az [origo] kérdésére azt válaszolta, hogy bár az építkezés során a kivitelező kiemelt figyelmet fordított a díszburkolat védelmére, nem kizárt, hogy a munkálatok is hozzájárultak a burkolat sérüléséhez. A Király utca díszburkolata számos olyan helyen is megsérült, ahol semmiféle építkezés nem zajlik, ahol kizárólag személyautók használják az útszakaszt. Az Autóker Holding az építkezés befejeztével kijavíttatja azokat a károsodásokat, amelyek esetlegesen az építkezés számlájára írhatók - ígérték.

A VI. kerületi önkormányzat megkeresésünkre azt válaszolta, hogy már észlelték a problémákat. A kerület szerint folyamatosan javítják ki a hibákat, az építkezésből eredő süllyedéseket pedig a kivitelező cég fogja helyreállítrani.

Pásty Imre, a fővárosi önkormányzat forgalomtechnikai alosztályának vezetője azt mondta, az utca további károsodását úgy próbálják megakadályozni, hogy kitiltották a nagyobb teherautókat. Pásty azonban hozzátette: a tilalom alól lehet felmentést adni. A Király utcai házépítés is ilyen eset, a teherautóknak muszáj behajtaniuk, de szerinte 30-35 tonnás betonszállító játművek már nem kellenek a munkálatok befejezéséhez. Pásty szerint a kerületeknek ugyanakkor vizsgálnia kellene a házépítést végző cég  felelőssége mellett azt is, hogy az utca felújítását végző vállalkozó a megfelelő minőségű eszközöket a megfelelő módon építette-e be.

A Király utca felújítása tavaly május végén kezdődött és idén január 6-án fejeződött be, ünnepélyesen azonban csak január 26-án adták át. A járda házak melletti széle apró macskaköveket kapott, nagy részét viszont gránit díszburkolat fedi. A járdaszegély kőből van, mint a tilosban parkolást akadályozó hasábok és kockák is, amelyek a városban megszokott rudak helyett épültek. A VI. és a VII. kerület 304,5 millió forintot költött a felújításra, a fővárosi önkormányzat pedig még 384 milliót adott.