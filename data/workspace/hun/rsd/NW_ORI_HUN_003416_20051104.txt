Nem hibás Miskolc a külön tanuló romákért

A megyei bíróság ítélete szerint nem hibás a miskolci önkormányzat azért, mert a városban több helyen külön általános iskolába járnak a cigány gyerekek. A várost egy alapítvány perelte be, mert szerintük annak ellenére, hogy összevontak iskolákat, a cigányok és nem cigányok továbbra sem keverednek: külön iskolaépület, tornaterem, évnyitó van. Az elutasító ítélet ellen fellebbez az alapítvány.

Az első hazai szegregációs perben a miskolci önkormányzat nyert: az ítélet szerint nem hibásak azért, mert bár összevontak iskolákat, a roma és nem roma tanulók továbbra is külön épületben tanulnak. Az ítélet szerint a miskolci önkormányzat az iskolák összevonásával nem sértette meg az esélyegyenlőséget, sőt, az egyik cél a hátrányos helyzetű tanulók felzárkóztatása volt. Az ítélet nem jogerős, fellebbezést a határozat kézhezvételétől számított tizenöt napon belül lehet benyújtani a Debreceni Ítélőtáblához. Ezt az alapítvány meg is teszi - tudta meg az [origo].

Miskolcot az Esélyt a Hátrányos Helyzetű Gyerekeknek Alapítvány perelte be, mert szerintük több általános iskolában elkülönítik a roma gyerekeket a nem romáktól. Mindezt úgy - állítja az alapítvány -, hogy tavaly összevontak iskolákat: egy-egy olyat, ahová többségében romák járnak, olyanokkal, ahol jobb körülmények között tanuló nem roma többségű gyerekeket oktatnak. Bár a beiskolázási körzeteket összevonták, az iskolák felszereltsége és a diákok összetétele közötti különbség fennmaradt az alapítvány szerint.

"Olyan indokokkal utasították el a beadványunkat, ami ellen nagyon jól tudunk fellebbezni" - mondta az [origo]-nak Mohácsi Erzsébet, az alapítvány ügyvivője. "A bíróság szerint diszkrimináció csak akkor áll fenn, ha az önkormányzat aktívan közreműködött, vagyis tett azért, hogy elkülönüljenek a roma gyerekek. Az esélyegyenlőségi törvény viszont ennek ellenkezőjét mondja ki" - mondta Mohácsi, hozzátéve, hogy e szerint az önkormányzat akkor is jogot sért, ha eltűri a szegregációt. Az az indoklás is hibás Mohácsi szerint, hogy az önkormányzatnak nincs felelőssége a szakmai integrációban, mert az az iskolák feladata.

Miskolc azzal érvelt a per során, hogy az iskolák összevonása csak igazgatási lépés volt - mondta Mohácsi, aki szerint az összevonásnak a gyerekek pedagógiai integrációját is kellene jelentenie. Kormos Vilmost, a miskolci önkormányzat illetékesét, az oktatási főosztály vezetőjét eddig nem sikerült elérnünk.