Engedéllyel is szabálytalan a személyi másolása

Péterfalvi Attila adatvédelmi biztos szerint szabálytalan eljárás, hogy a mobilszolgáltatók bizonyos szerződéseket csak akkor kötnek meg ügyfeleikkel, ha azok hagyják lemásolni személyi igazolványukat. Az ombudsmanhoz több ilyen panasz érkezett. A mobilszolgáltatók állítják, hogy nem vagy csak az ügyfelek beleegyezésével másolják a személyiket. Péterfalvi azonban úgy véli, hogy a személyi lemásolása még az ügyfél jóváhagyásával is sérti az adatvédelmi törvényt és az okmánybiztonsági szempontokat, ezért a másolatokat meg kell semmisíteni.

Péterfalvi Attila adatvédelmi biztos szerint minden formában sérti az adatvédelmi jogokat, hogy egyes cégek másolatot készítenek a személyi igazolványról a szerződéskötések előtt. Az ombudsman azért kezdte vizsgálni a személyi másolás ügyét, mert hivatalához több olyan panasz érkezett, miszerint a mobiltelefon-szolgáltatók megtagadták a szerződéskötést olyan ügyfelektől, akik nem hagyták lemásolni személyijüket.

Az adatvédelmi biztos a kérdéssel foglalkozó állásfoglalásában kijelenti, hogy "nincs olyan törvényes adatkezelési cél, melynek eléréséhez szükséges és alkalmas az okmányok lemásolása illetve az ezzel megvalósuló adatkezelés". Péterfalvi szerint így a másolás meghatározott cél nélküli adatgyűjtés, így indokolt a jelenleg tárolt igazolvány-másolatok nyilvántartásának megszüntetése, vagyis a másolatok megsemmisítését.

Az [origo] megkereste az állásfoglalás kapcsán a mobilszolgáltatókat. A T-Mobile válasza szerint a cégnél csak adatellenőrzésre kérik el a személyigazolványt az ügyfelektől és nem készítenek fénymásolatot. A Vodafone Magyarország Rt. "elemzi az ombudsman jelentését. Ezt követően alakítja majd ki hivatalos álláspontját". A cég válaszában azt írja még, hogy fénymásolatot kizárólag azokban az esetben készítettek, amikor az ügyfél ehhez egy külön nyomtatvány kitöltésével, írásban hozzájárult. Ezen kívül megjegyzik azt is, hogy "a fénymásolat készítése nem volt és ma sem feltétele a szerződéskötésnek", a másolásra kizárólag az esetleges visszaélések elkerülése érdekében volt szükség.

A Pannon GSM álláspontja szerint a cég nem végzett jogszabályellenes tevékenységet, így továbbra sem változtat gyakorlatán. A személyiket csak az ügyfél hozzájárulásával, a fénykép nélkül másolták, de a másolat elkészítése nem volt feltétele a szerződéskötésnek. Az elkészült másolatokat felhasználásuk után megsemmisítik, ha pedig egy ügyfél korábban kéri a másolat megsemmisítését, akkor ezt is megteszik.

Péterfalvi Attila adatvédelmi biztos szerint azonban csak akkor lehet személyes adatot kezelni, ha az jog gyakorlásához vagy kötelezettségteljesítéshez szükséges. Ezekben az esetekben törvény adna felhatalmazást az adatkezeléshez. A mobilszolgáltatók esetében azonban nincsen olyan kényszer, ami indokolttá tenné a másolatok elkészítését - mondta az [origo]-nak Péterfalvi, így a másolatot még az ügyfél beleegyezésével sem lehet készíteni. Ez az eljárás ugyanis sem a jogszabályi kritériumoknak, sem az okmánybiztonsági szempontoknak nem felel meg - fogalmazott.