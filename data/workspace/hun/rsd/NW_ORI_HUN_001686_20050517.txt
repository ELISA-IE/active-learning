Orbán nem beszél az ellene szóló bizonyítékokról

Orbán Viktor nem kívánt reagálni arra a hírre, hogy az Élet és Irodalom tanúja a Fővárosi Bíróságon azt vallotta: Orbán részvételével zajlottak azok a megbeszélések, amelyeken a Fidesz elnöke még miniszterelnökként tanácsot adott állami területek megszerzésére. Orbán a per lezárultáig nem kíván nyilatkozni az ügyről, a helyreigazításról azonban már lekésett.

Pénteken kezdődött helyreigazítási per a Szárhegydűlő-Sárazsadány-Tokajhegyalja Kft., illetve az Élet és Irodalom (ÉS) között, mivel a cég szerint a lap valótlanul állította, hogy egyes taggyűléseken Orbán Viktor még hivatalban lévő miniszterelnökként megjelent és tanácsot adott állami területek megszerzésére. A cég szerint a lap által említett időpontokban nem volt taggyűlés, így az ÉS által idézett jegyzőkönyvek nem eredetiek.

A pénteki tárgyaláson az ÉS tanúja, Mayer Aranka, aki Szász István Attila, a Tokaj Kereskedőház Rt. korábbi ügyvédjének azóta elvált felesége, azt állította: maga fénymásolta le férje irodájában a jegyzőkönyveket, mert attól tartott, hogy a férfi eladja üzletrészeit, hogy kimenekítse a vagyonát a válást követő vagyonmegosztásból. Mayer Aranka szerint a társaság gyakran találkozott, olyanok voltak a Szárhegydűlő-Sárazsadány-Tokajhegyalja Kft. cégtársai, illetve a miniszterelnöki Orbán család, mint egy baráti társaság. A találkozókat alkalmanként Orbán miniszterelnöki rezidenciáján tartották - mondta az asszony pénteken a bíróságon. Mayer szerint számtalanszor előfordult, hogy Orbán részt vett a megbeszéléseken.

A cég jogi képviselője megkérdőjelezte az ÉS bizonyítékeinak eredetiségét, bár a lap által beadott dokumentumokon Duda Attila ügyvéd, a társaság volt tagjának, később jogi szakértőjének kézjegye, az egyiken pedig pecsétje is látható.

A Fidesz sajtóosztályán az [origo]-nak azt mondták, hogy Orbán a per lezárultáig nem nyilatkozik az ügyben. Orbán ugyanakkor a helyreigazításról már lecsúszott, mivel azt 30 napon belül kellett volna kérnie. A Fidesz elnöke eddig semmilyen jogi lépést nem tett az ÉS állításaival szemben, bár több alkalommal tagadta a lapban megjelent állításokat. A tokaji cég és az ÉS közötti perben várhatóan a héten hirdet ítéletet a Fővárosi Bíróság.