Elraboltak egy brazil mérnököt Irakban

Iraki gerillák fogságban tartanak egy brazil állampolgárt. Az 55 esztendős mérnök Latin-Amerika egyik legnagyobb építőipari vállalatának dolgozott Észak-Irakban, egy erőműben.

Iraki szélsőségesek szombaton tudtul adták, hogy fogva tartanak egy brazil mérnököt, aki három nappal ezelőtt tűnt el az arab országban. Az emberrablásról a katari al-Dzsazíra hírtelevízió számolt be, miközben a gerillák által a csatornához eljuttatott videófelvételen bemutatta a mérnök személyi okmányait. Az 55 esztendős, eltűnt brazil férfi Latin-Amerika egyik legnagyobb építőipari vállalatának dolgozott Észak-Irakban, egy erőműben.

A szélsőségesek azt állították, hogy a brazil mérnök két szervezet, a Mudzsahed Brigádok és az Anszár asz-Szunna Hadserege által végrehajtott rajtaütés során esett fogságba. A terroristák azt is közölték, hogy az akcióban megöltek egy brit és egy brazil állampolgárt. Az iraki rendőrség ugyanakkor őket brit és iraki állampolgárként azonosította.