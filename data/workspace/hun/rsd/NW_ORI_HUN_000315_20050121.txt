Bokros: Miniszterségem nem időszerű

Az adókulcsok csökkentése helyett az adórendszer szerkezetén kell változtatni - vélte Bokros Lajos volt pénzügyminiszter, aki szerint a politika nem fogadókész az általa elképzelt, egymással összefüggő reformlépések megtételére. 

A költségvetés újra-újra megismétlődő és fokozódó hiányát csak a költségvetés szerkezetének módosításával és terjedelmének csökkentésével lehet megállítani - mondta a Tolna Megyei Kereskedelmi és Iparkamara rendezvényén Bokros Lajos, a Közép-Európai Egyetem tanára.

A volt pénzügyminiszter szerint a sokat emlegetett adóreformon mindenki az adókulcsok csökkentését érti, de ez nincs így, mert az adórendszer szerkezetén kell változtatni elsősorban az adókedvezmények megszüntetésével, ami ezért egyben szociális reformot is feltételez. Ezzel együtt az oktatás, egészségügy és a munkaerőpiac reformja is szükséges annak érdekében, hogy az emberek többet fektessenek be saját jövőjükbe.

Bokros közölte: jelenleg Magyarországon a legkisebb a gazdasági növekedés azon volt szocialista országok közül, amelyek tavaly csatlakoztak az Európai Unióhoz.

A kérdés mindig az, hogy a mindenkori kormányzat hajlandó-e az általam fontosnak tartott és egymással összefüggésben elképzelt reformokat nagy lélegzetű programként egyszerre megvalósítani. Ma úgy látom, hogy erre nincs fogadókészség - közölte Bokros Lajos, majd kérdésre válaszolva hozzátette: nem időszerű visszatérése a pénzügyi tárca élére. 