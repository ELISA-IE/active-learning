Akár 650 dollár is lehet az arany ára

A magnövekedett kereslet miatt szakértők úgy gondolják, 2006 év végére akár a 650 dollárt is elérheti az arany unciánkénti ára. Az arany legutóbb 1980-ban volt történelmi csúcson. Jelenleg unciánként 540 dollárba kerül a nemesfém.

Az arany iránt való erőteljes kereslet miatt 2006 végére az ár elérheti a 650 dollárt unciánként - nyilatkozta a Reutersnek az amerikai Global Investors brókercég vezetője. Frank Holmes szerint elsősorban Oroszország, Kína, India, a Közel-Kelet és bizonyos mértékben az Egyesült Államok keresletének a növekedése hajtja felfelé az árakat.

Az arany 1980-ban volt legutoljára történelmi csúcson, akkor egy uncia 850 dollár volt, mostanában elsősorban a japán vásárlások növelik az árat: jelenleg 540 dollár körüli az ár, 24 százalékkal magasabb, mint az év elején.

A kereslet nagy része befektetési alapoktól származik, de a feltörekvő országok polgárai egyre több ékszert is vásárolnak. A brit GFMS tanácsadó cég becslése szerint az arany kereslete 7 százalékkal növekszik az idén, 3383 tonnára.