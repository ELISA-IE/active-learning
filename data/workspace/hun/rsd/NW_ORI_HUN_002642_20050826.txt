Takarni kéne a rossz lábakat az önkormányzatoknál

A hivatali öltözködésre vonatkozó javaslatot nyújtott be a Fővárosi Közgyűlésnek Mitnyan György, a XII. kerület fideszes polgármestere. Mitnyan szerint a nők lába csak alig villanhat ki térd fölött, de csak akkor, ha jó. Demszky Gábor főpolgármester szerint az ötlet sértő, és nem lesz kötelező ruhaelőírás. Sándor Klára, az SZDSZ ügyvivője szexistának és törvénysértőnek nevezte az elképzelést. 

A hivatali öltözködést szabályozná Mitnyan György, a XII. kerület fideszes polgármestere. Önálló indítványát augusztusban benyújtotta a Fővárosi Közgyűléshez, az elképzelésről valószínűleg csütörtökön tárgyalnak. Mitnyan javaslata szerint a jövőben határt kéne szabni annak, hogy az önkormányzati hivatalokban dolgozó nők milyen hosszú szoknyát vehetnek fel, illetve a férfiaknak kötelezővé tenné a bőrtalpú cipő viselését. A fideszes politikus szerint a nők szoknyája legfeljebb 2-3 centimétert villanthat ki térd fölött, de csak akkor, ha tökéletes lábbal vannak megáldva. Mitnyan szerint nem megfelelő a bokánál hosszabb szoknya sem, mert "bármelyik pillanatban orra bukhatunk benne, másrészt sokan hihetnék azt, hogy magunkon felejtettük az estélyi ruhánkat" - írja a javaslatban. A nadrágkedvelő nőknek pedig arra kellene figyelniük, hogy ha szűk nadrágot választanak, mindenképp vegyenek fel hozzá egy hosszú zakót vagy kabátkát, illetve blúzt, amit egész nap magukon kell hagyniuk. Mitnyan szerint elfogadhatatlan a "haskivillantós" felső is, "kevés nőnek van kockásra gyúrt hasa, amit mutogatni érdemes" - áll a beadványban.Demszky Gábor főpolgármester nyilatkozatot küldött az [origo]-nak Mitnyan elképzelésével kapcsolatban. "Modortalanság egy férfi politikus részéről, ha el kívánja dönteni, hogyan öltözzenek a női munkatársak. Az pedig egyenesen otrombaság, ha megszabja, mit viseljenek a csinos lábú nők és mit a kevésbé csinosak. Ezt sértőnek tartom, és a több száz nődolgozónak munkát adó Városháza nevében visszautasítom" - közölte Demszky Gábor. "A fővárosban nem lesz kötelező ruhaelőírás az köztisztviselők részére, továbbra is annyi az elvárás, hogy tiszta és rendezett ruhában dolgozzanak. A képviselők pedig úgy öltöznek, ahogy akarnak, őket minősíti, ha rövidnadrágban járnak ülésre, mint ahogy az is, ha dress code-okat készítenek" - áll a főpolgármester nyilatkozatában."Ha a Fidesz frakciójában, vagy a XII. kerületnél erre szükség van, ott állítsanak fel dress-code-ot, a fővárosi önkormányzatnál mindenki tisztában van azzal, hogy milyen öltözködést kíván meg a betöltött tisztsége" - mondta az [origo]-nak Gy. Németh Erzsébet, a fővárosi MSZP-frakció vezetője. "Nem csak az MSZP frakciójára gondolok, hanem a többi frakció tagjaira is" - tette hozzá. Előfordul, hogy a legnagyobb júniusi hőségben zakó nélkül, rövid ujjú ingben dolgoznak a képviselők, ez viszont megengedhető Gy. Németh szerint.Az elképzelést szexistának tartja Sándor Klára, az SZDSZ ügyvivője, szerinte ezzel a javaslattal Mitnyan súlyosan megsérti az azonos bánásmódra vonatkozó törvényt. Sándor Klára nyílt levelet intézett a polgármesterhez, melyben azt írja, hogy gondolkodása európai mércével mérve nem szalonképes, azt javasolja, hogy ezen olvasással és tájékozódással változtasson. A XII. kerületi önkormányzat SZDSZ-es képviselője, Kecskés Márton egyetért azzal, hogy szükség lenne öltözködési előírásokra. "Ha a nagy cégek alkalmazottainak előírhatják, hogy mit kell hordaniuk a munkában, miért ne lehetne előírni a közalkalmazottaknak?" - mondta az [origo]-nak. A képviselő a Földhivatalt említette öltözködési mélypontként, ott találkozott már melegítős, sportcipős, "loncsos hajú" alkalmazottakkal is. A XII. kerületi hivatalban ugyanakkor szerinte mindenki "jól néz ki", ott nincs probléma az öltözködéssel. Szerinte nagyon nehéz lesz szabályozni ezt a kérdést, talán azt tartaná elfogadhatónak, ha a közvetlen főnököknek lenne joguk arra, hogy figyelmeztessék a megfelelő öltözködésre a beosztottjaikat.