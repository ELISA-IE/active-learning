Európa legnagyobb mecsete épülhet fel Groznijban

Hatalmas mecsetet építenek Csecsenföld fővárosában. Ramzan Kadirov csecsen miniszterelnökhelyettes bejelentette, azért építik fel Európa legnagyobb mecsetét Groznijban,  hogy népszerűsítsék az iszlám mérsékelt irányzatát és visszaszorítsák a szélsőségeseket. Groznijban az 1930-as évek óta nem épült imaház.

A csecsen hatóságok egy 10 ezer főt befogadó mecset és egy hozzá kapcsolódó vallási iskola építését tervezik - írja az ITAR-Tassz. Az arénaméretű mecsetet a csecsen főváros, Groznij központjában építenék fel, a tavaly meggyilkolt elnökről, Ahmed Kadirovról elnevezett tér közelében.

"A mecset az igazi iszlámot fogja terjeszteni, aminek semmi köze a szélsőségességhez" - mondta Ramzan Kadirov, aki a muszlim vallási vezetőket arra szólította fel, próbálják megakadályzni a főleg a tapasztalatlan fiatalokat vonzó  illegális fegyveres csoportok térnyerését.

Groznijban az 1930-as évek óta nem épült mecset. Akkor a szovjet csapatok a város összes imaházát lerombolták.

A moszkvabarát Ramzan Kadirov, akit a fegyveres erők parancsnokaként az emberi jogok megsértésével gyanúsítanak, legutóbb azzal került be a hírekbe, hogy Csecsenföldön betiltotta a játéktermeket.  