A vártnak megfelelően nőtt a gazdaság

A bruttó hazai termék 2004-ben 4 százalékkal volt magasabb, mint egy évvel korábban, míg a tavalyi utolsó negyedévben a növekedés 3,8 százalékos volt - közölte honlapján a Központi Statisztikai Hivatal.

Az éves adat megegyezik a március elején közölt előzetes számmal, a tavaly negyedik negyedévi növekedést 0,1 százalékponttal felfelé módosította a KSH.

Tavaly a GDP értéke folyó áron 20 216 milliárd forint volt. A KSH jelentése szerint a tavalyi gazdasági növekedést termelési oldalról alapvetően az árutermelő ágazatok, azon belül a mezőgazdaság húzta.

A GDP felhasználási oldalán legdinamikusabban a termékek és szolgáltatások kivitele nőtt. A bruttó felhalmozás és a háztartások fogyasztásának bővülése elmaradt a GDP növekedési ütemétől, a közösségi fogyasztás pedig tovább csökkent.

Az árutermelő ágazatok (mezőgazdaság, ipar és építőipar) hozzáadott értéke 9,4 százalékkal növekedett a negyedik negyedévben, 8,5 százalékkal az év egészében. A negyedik negyedévben is a mezőgazdaság teljesítménye emelkedett a legnagyobb mértékben (42,9 százalék), egyes növények kimagasló terméseredményének köszönhetően.

Az ipar hozzáadott értéke a GDP-növekedéssel megegyező mértékben, 3,8 százalékkal emelkedett. Az építőipar 4,8 százalékkal bővült. A szolgáltatások ágazatainak bruttó hozzáadott értéke a negyedik negyedévben 2,3, az év egészében 2,5 százalékkal emelkedett.

A bruttó hazai termék felhasználási oldalán a negyedik negyedévben a termékek és szolgáltatások kivitele lényegesen gyorsabban bővült (14,0 százalék), mint a behozatal (9,5 százalék). Az export éves szinten is gyorsabban (15,7 százalék) nőtt az importnál (14,0 százalék).

A háztartások fogyasztásának növekedése tovább mérséklődött. A háztartások fogyasztási kiadása a negyedik negyedévben 1,8, éves szinten pedig 3,5 százalékkal bővült, amely az 1997 óta mért legkisebb növekedési ütem.