Milliós kártérítést kérnek a végtaghiányos gyerek szülei

Az Orosházán végtaghiánnyal született csecsemő szülei több milliós kártérítést szeretnének kapni. Miközben a család ügyvédje szerint valószínűleg az ultrahangot készítő orvos gondatlansága miatt nem derült ki, hogy a csecsemőnek fejlődési rendellenessége van, a kórház főigazgató-főorvosa szerint az anya nem jelent meg a szükséges vizsgálatokon.

A közelmúltban egy végtaghiányos csecsemő született az orosházi városi kórházban. A Békés megyei Mezőkovácsházán élő család harmadik gyermekéről csak megszületése után derült ki, hogy nem fejlődtek ki a végtagjai: a kislánynak jobb alkarja és több ujja hiányzik, a lábai is sérültek - írta a Weborvos. Ábrahám László, a család ügyvédje a birtokában lévő szakvéleményekre hivatkozva azt állítja, egyértelmű, hogy a terhesség alatt több alkalom is lett volna, hogy kiderüljön, a gyermek fejlődési rendellenességgel fog világra jönni, ám a családot senki nem figyelmeztette. Az ügyvéd szerint vélhetően az ultrahangot végző orvos gondatlansága vezetett a tragédiához.  Ábrahám László hozzátette: peren kívüli megegyezésre törekednek.

Gervain Mihály, a kórház főigazgató-főorvosa még a múlt hét közepén ugyanakkor azt mondta: a kórház által kért független orvosszakértői vélemény alapján megállapítható, hogy az anya későn végeztette el az első ultrahangos vizsgálatot. Az anya ugyanis a terhesség 16-17. hetében jelent ment el először ultrahangra, Gervain szerint viszont pont az így kihagyott vizsgálatokon szűrhették volna ki a rendellenességeket. A kórház így nem tudja elismerni a kártérítési igény jogalapját, amíg az összes vizsgálat le nem zárul az ügyben.

Az intézményvezető ugyanakkor azt is közölte, hogy a kórház fegyelmi vizsgálatot indított a fogadott nőgyógyász ellen, s az orvos már nem dolgozik az intézményben. A Weborvos korábban telefonon elérte az orvost, ám ő - mint mondta, ügyvédje tanácsára - elzárkózott a nyilatkozat elől.