Műtrágyával síkosságmentesítene a Centrum

Saját pénzéből, pétisóval síkosságmentesítené az ellenőrzése alá tartozó terület egy részét a Centrum Parkoló Kft. Egy szakértő szerint a sózásnál sokkal drágább módszer - a cég állítása ellenére - nem is óvná a környezetet - írja a Népszabadság.

Támogatást kért a fővárosi környezetvédelmi bizottságtól a Centrum Parkoló Kft., hogy az ellenőrzése alatt lévő terület - a Várnegyed, a II. kerület, Terézváros, Erzsébetváros, Józsefváros, Újbuda és a Hegyvidék - egy részén saját maga végezhesse a csúszás-gátlást, ráadásul alternatív anyaggal, a műtrágyaként ismert pétisóval. A Centrum a jelzett terület 3-5 százalékán műtrágyázná a téli utakat, jelesen az egészségügyi- és oktatási intézményeknél, állami és önkormányzati hivataloknál - írja a Népszabadság.

A lap szerint a cég szakértői tanulmánnyal igyekszik érvelni, amelyen többek között az áll: a pétisó használatával kisebb a parkoló autók korróziója, mint a korábban alkalmazott módszerek esetében, ugyanakkor jó hatással van a növényzetre, pontosabban a talajra. A tanulmány szerint az anyag akár mínusz 18 Celsius- fokban is működik. 

A Fővárosi Közterület-fenntartó (FKF) Rt. környezetvédelmi osztályának vezetője, dr. Pfeiffer Zsuzsa a lapnak elmondta: egyetért azzal, hogy több oldalról meg kell vizsgálni a pétisó használatának lehetőségét, de szerinte nagyüzemi léptékben ez nem jó megoldás. Ugyanannak az olvasztó hatásnak az eléréséhez például háromszor annyi kell belőle, mint a sóból, viszont lényegesen drágább is annál. Az osztályvezető szerint ráadásul ha a pétisót túladagolják - nagyobb hidegben csak így hat - kifejezetten ártalmas a növényzetre. Az első tavasszal ugyan szép lesz tőle a zöld, később azonban elveszti ellenálló-képességét, és tönkremegy - derül ki a Népszabadság írásából.