Zuhanyzóra sem elég az akadálymentesítési pénz

Egy megváltozott jogszabály miatt nehezebbé vált a mozgáskorlátozottak lakásának átalakítására igényelhető pénz megszerzése. Az összeg közel húsz éve változatlan, lakásonként 150 vagy 250 ezer forintot igényelhetnek. Ez nagyjából egy zuhanyzóra vagy egy speciális csaptelepre elég.

Lassan két évtizede változatlan az az összeg, amit a mozgáskorlátozottak igényelhetnek, hogy lakásukat számukra is használhatóvá alakítsák át. Új lakás esetében ez 250 ezer forint, már korábban meglévő lakásnál pedig 150 ezer forint. Ebből az összegből csak olyan kisebb átalakításokra telik, mint a kád zuhanyzóra cserélése, speciális csaptelepek felszerelése - mondta az [origo]-nak Szakály József, a Mozgáskorlátozottak Egyesületeinek Országos Szövetségének főtitkára. 1987-ben még meg lehetett oldani egy lakás akadálymentesítését ennyi pénzből, ma viszont egy speciális mosdó kerül ennyibe - tette hozzá. Az egyesület már többször kérte az igényelhető összeg emelését, de erre 1987 óta nem került sor.

Az akadálymentesítést egy új szabályozás életbelépésével azonban már nem csak az igényelhető összeg elértéktelenedése nehezíti. A kormány fészekrakó programja miatt megváltozott jogszabályok ugyanis ugyanolyan elszámolást várnak el a 150 ezer forintra jogosult mozgáskorlátozottaktól, mint akik többmilliós lakásépítési támogatáshoz jutnak: a felhasznált összeg 70 százalékáról az APEH által minősített cégtől vagy vállalkozótól kell számlát kérni. A mozgáskorlátozottak szervezetének főtitkára szerint azonban ez sokszor lehetetlen, hiszen pont a kevés pénz miatt sok munkát családtagjaikkal, barátaikkal közösen végeznek el, erről pedig nem tudnak számlát adni. A Mozgáskorlátozottak Egyesületeinek Országos Szövetsége levélben fordult Kolber Istvánhoz, a regionális fejlesztésért és felzárkóztatásért felelős tárca nélküli miniszterhez és Göncz Kinga esélyegyenlőségi miniszterhez, hogy a mozgáskorlátozottakra ne vonatkozzon az új szabályozás. A levelet másfél hónapja elküldték, válasz nem érkezett rá. Az [origo] megkereste az Ifjúsági, Családügyi, Szociális és Esélyegyenlőségi Minisztériumot, egyelőre várjuk válaszukat.