Pártállástól függ a 100 lépés program megítélése

Minél jobban ismerik, annál jobban támogatják a kormány 100 lépés programját az emberek - derül ki egy felmérésből, amelyet a Népszabadság ismertet. Az eredményekből kitűnik: a programot főleg pártállástól függően ítélik meg az emberek. 

Az emberek 85 százaléka hallott június elején a 100 lépés programról, ám a program részleteit csupán 32 százalék ismerte valamennyire. Ez a tájékozottsági mutató július elejére csak egészen minimálisan (100 fokú skálán 5 ponttal) növekedett. Ugyanakkor minél többet ismer valaki a programból, annál inkább támogatja, mint ellenzi azt - írja a Nlépszabadság a Marketing Centrum felmérését ismertetve. 

Az elmúlt egy hónapban a kormánypártiak egyre inkább azonosultak a programmal. Júliusra a kormánypárti szimpatizánsok 78 százaléka támogatta a 100 lépést, ami 11 százalékos növekedést jelent az egy hónappal ezelőtti eredményhez képest, miközben az ellenzők aránya közöttük 12-ről 7 százalékra zsugorodott. Kissé javult a bizonytalanok véleménye is, az ellenzékiek körében azonban nincs változás. 

Sokan ugyanakkor úgy vélik, hogy a kormány kapkod, és a 100 lépés nem egy végiggondolt program. A vélemények azonban pártállástól függően itt is megoszlanak. Az ellenzékiek 71, a bizonytalanok 40, a kormánypártiak 23 százaléka szerint van kapkodásról szó - írja a Népszabadság.