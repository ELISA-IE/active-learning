Káros színezéket találtak egy fűszerkeverékben

Megtiltották az egyik Görögországból származó fűszerkeverék forgalmazását, mert a laboratóriumi vizsgálatok során egészségre ártalmas színezéket találtak benne. Korábban már betiltották a káros anyagot forgalmazó cég egy másik fűszerkeverékét is.

A Fővárosi Fogyasztóvédelmi Felügyelőség megtiltotta a Captain's fokhagymás bors fűszerkeverék forgalmazását. Azért tiltották meg a Görögországból származó keverék árusítását ideiglenesen, mert a laboratóriumi vizsgálatok szerint a termék egészségre ártalmas tiltott színezéket tartalmaz.

A fűszerkeverék egy átfogó, fűszerekre vonatkozó vizsgálat részeként akadt fenn az ellenőrzésen. A már megvásárolt termékeket a vevők a vásárlás helyére vihetik vissza. A Captain's fokhagymás bors fűszerkeveréket Athénban gyártják, Magyarországra a budapesti székhelyű Anemos Hungária Kft. hozza be, és a forgalmazást is ez a cég bonyolítja le.

A múlt hét csütörtökön a fogyasztóvédők a Captain's hamburgerhez készített fűszerkeverékének forgalmazását tiltották be ideiglenesen.