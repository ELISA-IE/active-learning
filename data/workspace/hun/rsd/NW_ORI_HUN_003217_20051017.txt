Bin Laden orvosa menti a pakisztáni sérülteket

Szélsőséges iszlamista csoportok mentik az embereket Pakisztán azon területein, ahová nem vagy csak lassan ért el a segítség az október 9-i földrengés után. Az egyik, az al-Kaidához is köthető csoport fél órával a földmozgás után megkezdte a mentést, a sérültek ellátását. Egyik tábori kórházukat Oszama bin Laden egykori orvosa vezeti - írja a Times.

Iszlám szélsőséges csoportok tagjai segítenek az október 9-i pakisztáni földrengésben szerencsétlenül járt falusiak ellátásában. A fegyveresek sok helyre előbb értek oda, mint a mentőcsapatok - derül ki a Times helyszíni tudósításából. Több kasmíri településen a Dzsamáat ul-Dava emberei mentették a földrengés áldozatait. A szervezet egyik, a tartomány indiai uralma ellen küzdő csoportját betiltották a térségben akciói miatt.

A Dava fegyveresei olyan helyekre is eljutottak, amelyet a mentőcsapatok lassan értek csak el. A földrengés által sújtott térség központjában, Muzaffarabadban már fél órával a földmozgás után akcióba lendültek, és megkezdték a sérültek ellátását. 36 óra alatt pedig tökéletes tábori kórházat állítottak fel.

A mentésben részt vevő Dava 2002-ben felkerült a pakisztáni kormány listájára, amelyen a terrorizmussal gyanúsított szervezeteket tartják számon. Az egyik tábori kórházat Amer Aziz, az al-Kaida vezetője, Oszama bin Laden egykori orvosa vezeti, akit a 2002. szeptember 11-i terrortámadások után örizetbe vettek.

A Dava mellett más szélsőséges csoportok is segítenek a mentésben. Az iszlamisták akciója különösen a pakisztáni kormányra és a hadseregre vet rossz fényt, amelyek késve reagáltak a földrengésre, mentőakcióik pedig sok helyre nem jutottak el - írja a Times.