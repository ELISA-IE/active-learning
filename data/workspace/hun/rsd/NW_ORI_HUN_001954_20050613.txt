A terrorgyanús ügyek java nem terrorizmus

A terrorizmussal gyanúsítottak többségét nem terrorizmus, hanem kisebb bűncselekmények - bevándorlási szabályok megsértése, hamis vallomástétel - miatt ítélték el az USA-ban - derül ki a Washington Post elemzéséből. A 2001. szeptembere óta terrorizmus gyanújával lefolytatott 330 ilyen eljárásból csupán 41 esetben marasztaltak el embereket valóban terrorizmus miatt.

A 2001. szeptember 11-e után terrorizmus miatt elítélt embereknek alig tíz százaléka kap büntetést valóban az amerikai nemzetbiztonságot veszélyeztető tettek miatt - derül ki a Washington Post elemzéséből. A 330 ügyben összesen 41 embert ítéltek el terrorizmus, vagy a nemzetbiztonság veszélyeztetése miatt. Közülük 35-ről bizonyosodott be, hogy kapcsolatban álltak az al-Kaidával. A többséget csak kisebb bűnök - például a bevándorlási szabályok megsértése, hazug vallomás, szélhámoskodás, lőfegyverrel visszaélés - miatt marasztalták el. 

Eközben George Bush Ohióban arról beszélt, hogy a terrorizmus miatt indult szövetségi nyomozások során több mint 400 embert gyanúsítottak meg, és több mint felüket el is ítélték. A Washington Post tanulmányából azonban kiderül, hogy a letartóztatottak javát csupán kisebb jelentőségű ügyek miatt marasztalták el, és vagy kiutasították, vagy viszonylag rövid börtönbüntetésre ítélték őket.

A lap szerint a terrorizmussal kapcsolatos ügyekben átlagosan 11 havi börtönt szabtak ki az amerikai bíróságok. A konkrétan terrorizmus miatt elítéltek többsége sem volt ugyanakkor kapcsolatban a szeptember 11-i támadásokért felelősnek tartott al-Kaidával, hanem vagy a kolumbiai drogkartellekhez, a ruandai polgárháborúhoz, vagy palesztin csoportokhoz kötődött. 

A Harvard Egyetem nemzetbiztonsági programjának igazgatója szerint egyszerűen arról van szó, hogy azokat az ügyeket, amelyek nem tartoztak a terrorizmus témakörébe a 2001. szeptemberi támadások előtt, utána áttették a terrorizmusos ügyek aktájába.