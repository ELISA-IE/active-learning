Botswanánál is korruptabb Magyarország

Negyvenedik helyre jött fel Magyarország a Transparency International (TI) korrupció listáján. A tízes skálán az ország 5 pontot kapott. Még a legtisztábbnak számító Izland is csak 9,7 pontot kapott a korrupcióskálán. A TI szerint a korrupció megfékezése nélkül nem lehet visszaszorítani a szegénységet - írja a Világgazdaság.

Negyvenedik helyre jött fel Magyarország a Transparency International (TI) korrupció-listáján. A szervezet összesen 159 országot vizsgált, 70 állam még három pontot sem ért el tízes skálájukon. Magyarországot öt pontja Olaszország és Dél-Korea mellé helyezi. Ez javulás tavalyhoz képest, amikor csak 4,7 pontunk volt. Az ország 2001-ben volt leginkább mentes a korrupciótól, az akkori 5,3 pont a 31. helyre volt elég - írja a Világgazdaság.

A szomszédos országok közül Ausztria a tizedik helyen áll, 8,7 ponttal. A szlovének a harmincegyedikek. Korruptság tekintetében elmaradnak a csehek (47.) és a lengyelek (70.), Románia a 85. a listán. A legtisztábbnak számító Izland is csak 9,7 pontot kapott a TI listáján.

A Transparency International szerint a korrupció komolyan hátráltatja a nyomor fölszámolását. Ugyanakkor nem feltétlenül a leggazdagabb országok mentesek leginkább a korrupciótól: Észtországban és Bulgáriában sikerült előre lépni, ugyanakkor Kanadában például romlik a korrupciós helyzet. A TI kiemelte azt is, hogy a fejlett ipari államoknak ügyelniük kell, nehogy nagyvállalataik külföldön korrupciós ügyletekbe bonyolódjanak.