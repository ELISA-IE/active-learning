Eladó egy géppuskafészek a belvárosban

Eladó a budapesti Károly körúton egy géppuskafészek. A körúti ház tetején található világháborús lőállást 15 millióért kínálják.

Eladó egy, a második világháború alatt épített Károly körúti géppuskafészek. Az eladó 15 milliót kér a toronyért, ebből 10 millió a kilátás és 5 millió az építmény. A torony tulajdonosa elárulta a géppuskafészekről, hogy azt a harmincas években eredetileg tűzfigyelő toronynak építették. Innen figyelték a környéket, és jelezték a Dob utcai tűzoltóállomásnak, ha valahol felcsaptak a lángok.

Később, 1944-ben, miután a német csapatok megszállták az országot, a tűzjelző toronyra ráépítettek egy géppuskafészket. Erre azért volt szüksége a németeknek, hogy a Kiskörút mögötti gettó kijáratát tűz alatt tudják tartani.

Amikor a szovjetek elűzték a gettót őrző német és nyilas csapatokat, azért nem pusztították el a géppuskafészket, mert a T 34-es tankok ágyúcsövét nem tudták olyan magasra emelni, hogy szétlőjék a tornyot.

A háború után a légvédelmi parancsnokság tulajdonába került a torony. Innen figyelték, hogy nem jönnek-e kémrepülőgépek kifürkészni Budapest titkait. 1956-ban a forradalmárok vették birtokba az építményt, és puskával lőtték az oroszokat. Mivel még ekkor is a második világháborúban rendszeresített T 34-es tankokat használta a szovjet hadsereg, ezúttal sem tudták szétlőni a géppuskafészket, így kézitusával tudták csak elfoglalni a tornyot, kézigránátokkal füstölték ki a forradalmárokat. 1956 után a légvédelem már gyakorlatilag nem használta a tornyot.

Jelenlegi tulajdonosa 1989-ben bérelte ki az építményt, hogy filmet forgasson a fővárosról. 1990-ben felszólították, hogy vegye meg a tornyot, azóta tulajdonosa az építménynek.

Komáromi Gergely