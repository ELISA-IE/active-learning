Ásványvízben fürdenek a Szent Imre Kórházban

A hétfő hajnali csőrepedés miatt jelenleg nincs fogyasztásra alkalmas víz a XI. kerületi Szent Imre Kórházban. A kerületi lakók, nagyobb cégek, segélyszolgálatok, az önkormányzat palackos vizeket szállít a betegeknek, amíg nem oldódik meg a probléma. A kórházban a hét végéig nem műtenek, a sürgős eseteket más kórházak veszik át.

A hétfő hajnalban keletkezett csőrepedést már megjavították, de pár napig még nem lesz fogyasztásra alkalmas víz a XI. kerületi Szent Imre Kórházban. A kórház főigazgató-helyettese, Dr.Varga Piroska az [origo]-nak elmondta: miután a Fővárosi Vízművek Rt. alvállalkozója kihavította a vezetéket, átöblítették azt, kedd délután pedig ezt újra megteszik. Az ilyenkor szokásos eljárás szerint a kórház vezetékrendszerébe visszaérkező vizet a tisztiorvosi szolgálat mikrobiológiai vizsgálatnak vetette alá, ami minden esetben 72 órát vesz igénybe.

A tisztiorvosi szolgálat engedélyéig csak takarításra, WC-öblítésre lehet használni a kórház vezetékrendszerében lévő vizet. Varga Piroska közlése szerint minden olyan helyen, ahol ivóvíz minőségű vízre van szükség, korlátlan mennyiségben tudnak biztosítani vizet. "Ez azt jelenti, hogy a belgyógyászai jellegű osztályok változatlan profillal működhetnek a már meglévő tisztiorvosi engedély alapján" - tette hozzá.

A halasztható műtéteket várhatóan a hétvégén illetve jövő héten végzik el, a sürgős eseteket pedig más kórházak veszik át. Eddig négy beteget kellett átszállítani - mondta az [origo]-nak a kórház orvos-igazgatója, Mezőfi Miklós. Az ügyeleteket a kórház lemondta addig, amíg a probléma meg nem oldódik. A járóbeteg-rendelés hétfőn zárva volt, de kedden már fogadták a betegeket.

A vízhiány hallatára a környékbeliek, nagyobb cégek és az önkormányzat is rengeteg palackozott vizet szállított a Tétényi úti kórházba, ezeket használják a betegek fogyasztásra és tisztálkodásra. A Fővárosi Vízművek és a Baptista Szeretetszolgálat napi háromezer liter palackozott vizet ajánlott fel három napon keresztül. A szülészeti osztály babafürdetőt kapott az egyik gyógyszercégtől. A legutóbb érkezett felajánlást már vissza kellett utasítania a kórháznak, olyan sok palackozott víz érkezett. A kórházban megtudtuk, hogy a betegek nem akartak hazamenni a vízhiány miatt, mindenki kitölti azt az időt, amit az orvosok javasoltak nekik. A kórházban nincs pánikhangulat, sok nővér és beteg a folyosókon állva figyeli az újabb vízszállítmány érkezését, illetve a sajtó és a helyi polgármester érdeklődését.