230 millió eurót költöttek Rómában a zarándokok

A pápát búcsúztató zarándokok 230 millió eurót költöttek Rómában néhány nap alatt egy olasz fogyasztóvédelmi szervezet szerint. A római polgármester annyira sikeresnek értékelte a szervezést, hogy már olimpiát is szeretne rendezni az olasz fővárosban. Eközben a Vatikánba nem csak zarándokok, hanem tiltakozók is igyekeznek: amerikaiak szerveznek tüntetést a pedofil-ügyek miatt távozott bostoni érsek celebrálta hétfői gyászmise ellen.

A múlt héten két és fél millió ember utazott Rómába, hogy elbúcsúzzon II. János Páltól. A zarándokok a Codacons olasz fogyasztói érdekvédelmi szervezet szerint több mint 230 millió eurót költöttek szállásra, étkezésre. A szolgáltatások árai esetenként a szokásos többszörösére emelkedtek, többet kellett fizetni a vendéglőkben, a bárokban, a taxikért. Egy repülőtérről a városközpontba vezető útért 60 eurót, egy szelet pizzáért pedig 4,5 eurót kértek el. Hatalmasat kaszáltak a szállodások, Róma több mint száz kilométeres körzetében megteltek a hotelek.

A pápai temetésre - 5200 buszon és 270 mentesítő vonaton - érkező 2,5 milliós tömeg ellátására összesen hatmillió eurót fordított az olasz főváros. Kétmillió palack ásványvizet osztottak szét, és 14 ezer ingyen szálláshelyet létesítettek. Bevetettek tízezer rendőrt, és riadókészültségbe helyezték a légvédelmet is. A Szent Péter téren álruhás rendőrök járőröztek, a biztonság érdekében lezárták az egyik római repülőteret is, a tömeg közlekedésének biztosítására pedig kitiltották az autókat a városközpontból - erre Róma történetében még soha nem került sor.

A legjobban a Vatikánra és a Szent Péter térre rálátással rendelkező teraszok, erkélyek, háztetők tulajdonosai jártak. A nagy tévétársaságok a különleges alkalomra a jobb helyekért akár 300 ezer dolláros bérleti díjat is fizettek, és komoly összegeket költenek arra, hogy ezeket fenntartsák számukra a konklávé idejére is. 

A hatalmas tömeg után összesen 250 tonna szemetet és 3600 mobilvécét gyűjtött össze 20 ezer városi alkalmazott - írja a USA Today. 

Walter Veltroni római polgármester szerint sikerült jól megszervezni a pápa temetését. Közölte, hogy ez volt a világ legnagyobb eseménye, amelyet csupán két nap alatt szerveztek meg, és egyetlen rablás sem történt. Veltroni a temetés után máris felvetette: szívesen rendezne a városban olimpiát. A polgármester hozzátette: a város felkészült a zarándokok újabb hullámára, akik az április 18-án kezdődő pápaválasztó bíborosi gyűlésre érkeznek majd. 

Eközben kiderült, hogy hétfőn tüntetésre készülnek amerikai jogvédők Rómában. A demonstrációt szervező szervezetek az ellen tiltakoznak, hogy a kilenc gyászmise közül egyet Bernard Law amerikai bíboros, volt bostoni érsek tart, aki azért kényszerült távozni a bostoni érsekség éléről, mert igyekezett eltussolni papjai pedofil ügyeit. A tiltakozók szórólapokat osztogatnak majd hétfőn délután, a mise idején. Law amúgy tagja a pápaválasztó konklávénak is, sőt a pedofil-botrányt megelőzően a pápaságra is esélyesnek tartották. 