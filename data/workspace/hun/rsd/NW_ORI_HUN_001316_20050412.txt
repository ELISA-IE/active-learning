Autós üldözést tanulnak a rendőrök

Az utóbbi idők sikertelen, illetve sok rendőri sérüléssel járó autós üldözései után úgy döntöttek az Országos Rendőr-főkapitányságon, hogy a járőröknek több leckét kell venniük autós üldözésből. Április végéig elkészül az elmúlt időszak tapasztalatait összegző jelentés, ezt követően indulhat a rendőrök szigorúbb képzése.

Sok rendőr sérül meg, sok a baleset az autós üldözések során, a járőrök nem elég jártasak az ilyen helyzetek kezelésében - mondta az [origo]-nak Garamvölgyi László, az Országos Rendőr-főkapitányság kommunikációs igazgatója. Az ORFK ezért úgy döntött, hogy összesíti az országos tapasztalatokat, az eredményeket összehasonlítják néhány uniós ország statisztikájával, és ennek alapján kidolgoznak egy tervet a rendőrök alaposabb kiképzésére. Az összegzés április végéig készül el, ezután indulhat a rendőrök szigorúbb képzése.

Az autós járőrök most is kapnak ilyen jellegű kiképzést, de a gyakorlat azt mutatja, hogy nem elég ez az óraszám. A képzésbe negyedévente, félévente be kell iktatni olyan gyakorlati órákat, amikor egy szimulált autós üldözést kell teljesíteni az autós járőröknek - mondta Garamvölgyi. Az oktatáshoz minden feltétel adott, megfelelő tanpályák és oktatók, csak gyakrabban lenne szükség ennek a gyakorlására - tette hozzá. Legutóbb vasárnap hajnalban egy taxis kellett üldözniük a rendőröknek a fővárosban. Az akcióban részt vevő rendőrautók egyike a Kőbányai úton megpördült, és egy oszlopnak csapódott. A benne utazó két egyenruhás könnyebb sérüléseket szenvedett.