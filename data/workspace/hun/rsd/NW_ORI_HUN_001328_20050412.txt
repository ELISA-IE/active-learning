Munkaügyi ombudsman védené a munkavállalókat

Miniszteri biztos védheti a közeljövőben a dolgozók egyéni érdekeit a foglalkoztatási tárca tervei szerint. Munkája segítségével próbálják megakadályozni, hogy a munkavállalók tájékozatlanságát kihasználhassák a munkáltatók. A szakszervezetek arra kíváncsiak, hogy az új munkaügyi biztos hogyan érinti tevékenységüket.

Miniszteri biztosi posztot hoz létre hamarosan a munkaügyi tárca a dolgozók érdekeinek védelmére. "A munkavállalói jogok miniszteri biztosa más jellegű feladatot lát el, mint a szakszervezetek: nem kollektív jogok érvényesítéséért küzd, hanem az egyéni problémákon próbál segíteni" - magyarázta a Foglalkoztatási és Munkaügyi Minisztérium szóvivője, Schranz Edit. A szaktárca szerint nagyon sok munkavállaló nem ismeri a jogait, ezért igen nagy szükség van a miniszteri biztos munkájára, akinek feladata elsősorban a tanácsadás, segítségnyújtás és koordinálás lesz. "Volt, aki olyan kérdéssel fordult a munkaügyi tárcához, hogy Magyarországon valóban 60 óra-e a kötelező munkaidő hetente, mivel a munkáltatója ezt állította neki" - hozott példát a tájékozatlanságra és a munkavállalók hiszékenységének kihasználására a szóvivő, lévén, hogy 40 órás a heti munkaidő. 

"A munkaügyi biztos lesz reményeink szerint az az ember, akihez bármikor bizalommal lehet fordulni" - mondta Schranz Edit, aki példaként hozta fel, hogy ha valakit a munkáltatója tudta nélkül nem regisztrált, és ezt az Egységes Magyar Munkaügyi Adatbázis segítségével felfedezi, akkor a miniszteri biztos segíthet fellépni a munkáltatójával szemben, hogy ne érjék hátrányok amiatt, hogy nem fizettek utána társadalombiztosítási és nyugdíjjárulékot. 

"Megfogalmazódott az a kétely, hogy mi indokolja az új funkció életre hívását, a munkavállalói jogok biztosának tevékenysége hogyan érinti majd a szakszervezeti jogosítványokat" - foglalt állást a Szakszervezetek Együttműködési Fórumának ügyvivői testülete a munkaügyi tárca elképzelése kapcsán. "A munkajogi biztos tevékenysége ne helyettesítse, hanem segítse a szakszervezeti jogsegélyszolgálatok munkáját s általában a szakszervezetek érdekvédelmi funkciójának eredményes ellátását" - javasolta az érdekképviseleti konföderáció vezetősége, amely egyébként tudomásul vette a poszt létesítésének tervét. A miniszteri biztos személyét a munkaügyi miniszter a szakszervezetek ajánlása után jelöli ki.