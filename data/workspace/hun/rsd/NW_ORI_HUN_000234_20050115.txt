Beiktatták az új palesztin elnököt

Kölcsönös tűzszünetet és békét sürgetett Ranmallahban, beiktatása utáni első beszédében Mahmud Abbász, a Palesztin Hatóság új elnöke. 

Kezet nyújtunk izraeli partnerünknek a béke érdekében - mondta az elnöki eskütétel után Arafat utóda a BBC tudósítása szerint. 

Az Abbász megválasztása után enyhülni látszó feszültség a térségben ismét nőtt, miután hat izraeli halt meg a gázai övezetben egy merényletben. Az akció után Saron izraeli miniszterelnök közölte: addig nem kíván az új elnökkel találkozni, amíg az hatékonyan fel nem lép a terrorizmus ellen.

Avi Pazner izraeli kormányszóvivő pedig azt mondta: az izraeli kormánynak csalódást okozott Abbász beiktatási beszéde, különösen az a tény, hogy a palesztin vezető nem kötelezte el magát a terrorizmus elleni harcra.