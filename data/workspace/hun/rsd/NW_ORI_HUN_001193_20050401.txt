Tagadják, hogy Orbánról hangfelvétel készült

"Megbízható forrásokból" úgy értesült a Népszabadság, hogy nem hangfelvétel alapján készültek azok a jegyzőkönyvek, amelyek alapján az Élet és Irodalom (ÉS) azt állította: Orbán Viktor még miniszterelnökként tanácsot adott egy cégcsoportnak állami tulajdonban lévő területek megszerzésére. 

Azok a jegyzőkönyvek, amelynek részleteit az Élet és Irodalom (ÉS) hozta nyilvánosságra, és amelyek szerint Orbán Viktor még hivatalban levő miniszterelnökként állami területek és támogatások megszerzéséhez adott tanácsokat egy cégcsoportnak, nem hangfelvételek alapján készültek - írja a Népszabadság. Korábban a Magyar Hírlap azt írta, hogy a dokumentumok alapjait hangfelvételek képezték. 

A Népszabadság szerint igaz ugyan, hogy voltak hangfelvételek olyan ülésekről, amelyeket "külső helyszínen" tartott a társaság, de az ÉS által közölt dokumentumot nem így rögzítették.

Az ÉS által idézett jegyzőkönyvek szerint Orbán Viktor még hivatalban lévő miniszterelnökként tanácsokat adott felesége üzlettársainak arról, hogy milyen módon lehetne megszerezni állami tulajdonban lévő területeket és létesítményeket a tokaj-hegyaljai borvidéken. A lap azonban bizonyítékokat nem közölt. 

Kovács Zoltán, az ÉS főszerkesztője az MTI-nek csütörtökön megismételte, hogy dokumentumaikat és egyéb bizonyítékaikat a bizottság előtt és a perben kívánják bemutatni. A lap egyik újságírója pedig annyit közölt az [origo]-val: eddig azért nem álltak elő bizonyítékaikkal, hogy ne csámcsogjon rajta a nyilvánosság. 

Orbán Viktor a lap állításait tagadta, azonban helyreigazítást nem kért. A Fidesz szóvivője korábban annyit közölt, hogy gondolkodnak a jogi lépéseken. Az Országgyűlés ügyrendi bizottsága szerdán egyhangúlag általános vitára alkalmasnak találta azt a szocialista javaslatot, amely "az Orbán család állami forrásokból történő gazdagodása, különös tekintettel a szőlőbirtokokra" elnevezésű parlamenti vizsgálóbizottság felállítását kezdeményezi.