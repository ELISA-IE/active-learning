Három napig emlékeznek a beszlani áldozatokra

Három napos megemlékezés kezdődött Beszlanban a vérfürdőbe torkollot túszdráma egyéves évfordulóján. Hozzátartozók százai emlékeznek a 331 halottra - köztük 186 gyerekre -, miközben Moszkvában az észak-oszét elnök és a beszlani anyák küldöttsége egyenesen Vlagyimir Putyin elnöknek teszik fel máig megválaszolatlan kérdéseiket.

Három napos megemlékezés kezdődött csütörtökön Beszlanban, az Oroszországhoz tartozó Észak-Oszétia fővárosában, a több mint 331 halálos áldozattal járó iskolai túszdráma egy éves évfordulóján - írja a BBC News. Helyi idő szerint negyed tízkor megszólaltak a harangok, ekkor hatoltak be tavaly a fegyveresek a tanévnyitóra az egyes számú iskolába. A vérfürdőbe torkollott túszdráma áldozatai között 186 gyerek volt. 

A megemlékezők százai - az áldozatok hozzátartozói és a túlélők - az iskola elszenesedett, omladozó romjainál gyűltek össze. Lassú, szomorú zene dallamára virágokat vittek és gyertyákat gyújtottak az iskola tornatermének falánál, ahol a terroristák három napon keresztül fogva tartották több mint 1300 túszukat. Az üszkös falakat, most az áldozatok - gyerekek, tanárok, szülők és a megmentésükre igyekvők - fotói borítják. 

A hatóságok komoly biztonsági intézkedéseket léptettek életbe, a beszlani utcákon rendőrök sorfala áll, az iskola romjaihoz igyekvőknek fémdetektoros kapukon kell áthaladniuk. 

A BBC News tudósítása szerint a veszteség miatti fájdalom minden eddiginél erősebb a városban, sok gyermekét elvesztő anya még mindig gyászruhát visel. Ugyanakkor kitapintható az egyre erősödő düh is, amely az orosz hatóságok ellen irányul. A beszlaniak még mindig nem kaptak választ számos, a vérfürdő megtörténtének okait firtató kérdésre. Sokan egyenesen a tények szándékos elhallgatásáról beszélnek. 

A hozzátartozók és a túlélők tudni akarják, hogyan volt képes ennyi fegyveres zavartalanul bejutni az iskolába, és a hatóságok miért nem voltak hajlandók egyezkedni. Legfőképpen viszont a felelősök megnevezését és megbüntetését követelik. A beszlani anyák küldöttsége, Tajmuraz Mamszurov észak-oszétiai elnök vezetésével ezeket a kérdéseket közvetlenül is felteszi Vlagyimir Putyin orosz elnöknek, akivel csütörtökön találkoznak személyesen Moszkvában.

Az iskolát zömmel csecsenekből és ingusokból álló kommandó foglalta el tavaly szeptember 1-jén a tanévnyitó alatt. A túszejtők a tornaterembe terelték össze foglyaikat, ahol számos robbanószerkezetet helyzetek el a földön, a falakon, a kosárlabdapalánkokon. A hatóságok ugyan tárgyalni kezdtek a fegyveresek követeléseiről, ám az egyezkedés három napig nem hozott eredményt. Eközben az iskolában tarthatatlanná vált a helyzet, a túszoknak nem volt mint inniuk a nagy hőségben, és még vécére sem engedték ki őket fogva tartóik. 

A túszdráma akkor torkollott vérfürdőbe, amikor máig ismeretlen okokból két robbanás rázta meg az épületet. A túszok menekülni kezdtek, a terroristák utánuk lőttek, az iskola körül állomásozó orosz biztonsági erők pedig lerohanták az épületet. A kitört káoszban 318 túsz - köztük 186 gyerek - 10 orosz kommandós, a vészhelyzetekért felelős tárca 2 alkalmazottja, valamint egy helyi túszmentő lelte halálát.