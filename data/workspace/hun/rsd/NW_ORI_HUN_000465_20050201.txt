Terroristákat fogtak el Kuvaitban

Huszonnégy órán belül másodszor tört ki tűzpárbaj a kuvaiti főváros közelében: a rendőrség hétfőn szélsőségeseken ütött rajta, a lövöldözésben több ember életét vesztette, egy feltételezett helyi al-Kaida vezetőt pedig őrizetbe vettek.

A Kuvaitvárostól délre fekvő al-Koránban egy házban tartottak razziát a hatóságok, a lövöldözésben négy feltételezett terrorista életét vesztette, három társuk és további három rendőr pedig megsebesült - közölték a kuvaiti hatóságok. Az állami televízió szerint az egyik halott terrorista szaúdi illetőségű. Ha így van, akkor januárban ő már a második szaúdi iszlámista, akit lelőttek a kuvaiti biztonsági erők.     A belügyminisztérium szóvivője a kuvaiti állami televízióban elmondta: három terrorista a közelharcban megadta magát, s egyikük Amer Hlaif al-Enezi, az al-Kaida terrorszervezethez közel álló kuvaiti csoport feltételezett szellemi vezetője, akit a helyi hatóságok már régóta üldöztek. A kuvaiti rendőrség gyanúja szerint Enezi terroristák kiképzésében és kuvaiti önkéntesek Irakba utazásában segédkezett. A 29 éves Enezi a bátyja annak a Nászer al-Enezinek, aki előző nap vesztette életét a kuvaiti rendőrséggel történt hasonló összetűzésben.     Hétfő reggel különböző hírek keringtek a kuvaiti rajtaütés áldozatainak, sebesültjeinek számáról. Először egy név nélkül nyilatkozó rendőrségi tisztségviselő négy rendőr és több szélsőséges fegyveres sebesüléséről számolt be, s ezt a hírt megerősítette a belügyminisztérium is. Más rendőrségi források azonban több halottról (egy fegyveresről és legalább két rendőrről) tudtak. Délelőtti híradásában az állami televízió már öt iszlámista haláláról és négy társuk letartóztatásáról szólt.        Arab biztonsági szakértők a rendőrségi rajtaütéseket kommentálva megjegyezték, hogy a jelek szerint több alvó terroristasejt is működik Kuvaitban, azonban a helyi rendőrség sokkal agilisabban lép fel, mint hasonló esetekben például a szaúdi. Az olajban gazdag öbölmenti kisállamban az al-Kaida nemzetközi terrorszervezethez kapcsolódó erőszakcselekmények élénkülése volt tapasztalható az elmúlt időszakban. A fegyveresek akcióinak célja az, hogy véget vessenek az amerikai hadsereg jelenlétének az arab országban.    Januárban ez a negyedik ilyen jellegű összecsapás, az elmúlt hetekben 25 kuvaiti és szaúdi gyanúsítottat vettek őrizetbe a helyi hatóságok. Legutóbb vasárnap a főváros keleti részén zajlott le hasonló tűzpárbaj a biztonsági erők és feltételezett szélsőségesek közt, a lövöldözésben akkor a rendőrség különleges erőinek egy tagja, egy feltételezett szélsőséges, valamint egy bahreini állampolgárságú személy halt meg, három kommandós pedig megsebesült.