Januárban 199,2 milliárd forint államháztartási hiány várható

Januárban a központi költségvetés várhatóan 199,2 milliárd forint hiánnyal zár - közölte a Pénzügyminisztérium (PM). A tárca szakértői elmondták: az államháztartási hiányból 120-130 milliárd forint egyszeri hatásoknak tudható majd be.

A januári államháztartási hiány együttesen - az önkormányzatokkal együtt számolva - mintegy 210 milliárd forintra várható, a szaktárca szerint. Az éves államháztartási hiány az önkormányzatok nélkül számolva 1022,45 milliárd forint lesz a PM prognózisa szerint.

Várfalvi István, a pénzügyi tárca helyettes államtitkára elmondta: pénzforgalmi szemléletben az államháztartás ez évi hiánya az önkormányzatok nélkül 1022,45 milliárd forintra várható, ami a GDP 4,6 százaléka. Az önkormányzatok deficitjét mintegy 30 milliárd forintra várják az idén, ezzel a teljes államháztartás pénzforgalmi szemléletű hiánya 1053 milliárd forintra tehető, ami a GDP 4,7 százaléka.