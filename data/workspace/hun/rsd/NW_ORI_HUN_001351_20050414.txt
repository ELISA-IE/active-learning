Civil fesztivál a fővárosban

Civil szervezetek kétnapos fesztivál keretében akarják felhívni a figyelmet arra, hogy a politika nem kizárólag pártokról szól, hanem abban lényeges szerepe van a civil szervezeteknek is. A szervezők célja, hogy a napi politikában hangsúlyosabban jelenjenek meg a környezeti és a szociális kérdések.

Az elmúlt hónapok civil kezdeményezéseinek összefogása a célja annak a fesztiválnak, amit a Védegylet és a Zöld Fiatalok szervezésében rendeznek meg pénteken és szombaton az Erzsébet téri Gödör Klubban. Vida Viktor, az Ökofeszt szervezője az [origo]-nak elmondta: az elmúlt év jelentősebb civil megmozdulásainak többsége az ökopolitika jegyében zajlott, ilyen volt többek között a Zengőre tervezett lokátor építésének megakadályozása, valamint a VII. kerületi zsidó negyed műemléki védettség alá helyezése is.

Vida szerint a fesztivállal arra próbálják felhívni a figyelmet, hogy a politika nem kizárólag pártokról szól, hanem abban fontos szerepet játszanak a különböző civil szervezetek is. A "Lehet más a politika" szlogennel hirdetett rendezvénnyel a szervezők azt szeretnék elérni, hogy a napi politikában nagyobb hangsúlyt kapjanak a környezeti, a szociális és az emberjogi kérdések.

A fesztiválon demokrácia, város és gazdaság témakörben rendeznek kerekasztal-beszélgetéseket, amin részt vesz többek között Elek István, a Heti Válasz főszerkesztője, Majtényi László egykori ombudsman, György Péter esztéta, Sükösd Miklós politológus, Vajda Éva újságíró és Csaba László közgazdász. A kétnapos rendezvényen bemutatnak több ökológiai témájú filmet, és számos koncertet rendeznek.Szerdán egy néhány fős csoport "Lehet más a politika" feliratú táblákat helyezett el néhány több budapesti szobron. Az egyik táblát a tabáni Virág Benedek-szobornál helyezték el, a másikat pedig az V. kerületben a Petőfi-szobornál. A táblákat a rendőrség eltávolította, azok elhelyezése ugyanis szabálysértési cselekmény, ami ötvenezer forintig terjedő pénzbírsággal sújtható.