Mérgezett családokkal kampányol a WWF

Európai családoktól vett vérminta alapján akar nyomást gyakorolni az Európai Parlamentre a WWF, hogy az Unió szigorúbb vegyi anyag szabályozást fogadjon el. A civil szervezet szerint a vegyi anyagokat gyártó cégek termékeiből a szennyeződések beépülnek az emberi szervezetbe. A jelenlegi gyakorlat szerint pedig az egészségre kockázatot jelentő anyagokat mindaddig lehet forgalmazni, amíg káros hatásuk nem bizonyított.

A WWF természetvédelmi szervezet a héten induló nemzetközi akciója keretében 12 európai országból vár önként jelentkezőket, hogy vérvizsgálatok alapján kapjon képet arról, hogy mennyire szennyezett az európai lakosság szervezete. A nemzetközi civil szervezet minden országból egy átlagos háromgenerációs családot választ ki, akiknek a szervezetében 103 vegyi anyag jelenlétét vizsgálják meg. A személyenként közel 500 ezer forintba kerülő vizsgálatra május 20-ig lehet jelentkezni.

Prommer Mátyás, a WWF Magyarország programvezetője az [origo]-nak elmondta: az akcióval a WWF nyomást akar gyakorolni az Európai Parlamentre, hogy a vegyi anyagokra vonatkozó uniós szabályzás minél szigorúbb változatát fogadják el. A készülő jogszabálytervezet, REACH (Registration, Evaluation and Authorisation of Chemicals, magyarul: vegyi anyagok nyilvántartása, értékelése és engedélyezése) célja, hogy a vegyi anyagokat forgalomba kerülésük előtt egészségügyi és környezetvédelmi szempontból vizsgálják meg. A jelenlegi gyakorlat szerint ugyanis, amíg be nem bizonyosodik egy anyagról, hogy mérgező, addig forgalmazható. Az új szabályozás ezzel szemben a megelőzésre helyezné a hangsúlyt.

A vegyi anyag gyártó cégek arra hivatkozva ellenzik a szabályozást, hogy az túlzott költségeket róna rájuk. A WWF szerint viszont a vizsgálati kötelezettség kisebb költségekkel járna, mint amekkora költségeket a vegyi anyagok okozta megbetegedések okoznak. A szennyeződések ugyanis annak ellenére kimutathatók az emberek vérében, hogy a gyártók állítják: termékeikből azok nem juthatnak az emberi szervezetbe. Nem juthatna be a szervezetbe például a műanyag szilárdságáért felelős ftalát sem, amely többek között megtalálható a mobiltelefonokban, számítógépekben és tollakban is, ennek ellenére mégis kimutatható az emberi vérben. Az évek során felhalmozódott anyagok pedig gyengíthetik az immunrendszert, felelősek lehetnek az allergiáért és rákos megbetegedésekért is - állítja a WWF.

Prommer szerint a szennyezések demonstráláshoz azért szükséges több generáció vizsgálata, mivel a káros anyagok egy részét már az édesanya átörökíti magzatába, vagyis az újszülöttek sem egészségesen kezdik meg életüket. Az akciót elindító brit WWF vizsgálatai szerint leginkább a gyerekek szervezete szennyezett. A szennyeződés pedig nem ürül ki, így felnőtt korukra nagyobb egészségügyi kockázatnak vannak kitéve mint a szüleik.

A WWF hasonló akciót szervezett tavaly nyáron, amikor 13 európai ország környezetvédelmi és egészségügyi minisztereinek vérét vizsgálta meg. A vérmintákban 103 vegyi anyagot vizsgáltak, amiből 55-öt ki is mutattak. A vizsgált anyagok közül több mérgező, illetve rákkeltő volt. A magyar politikusok közül Persányi Miklós volt a legkevésbé fertőzött, a környezetvédelmi miniszter vérében 33 vegyi anyag volt.