Bizalmat remélnek a rendőröktől a kártyás heroinisták

Mostantól nem zaklatják a rendőrök azokat az intravénás drogfogyasztókat, akik a tűcserélést igazoló anonim kártyával rendelkeznek - ezt remélik a civil szervezetek. A kártyák kiadásáról a tűcserélő szervezetek és a BRFK egyezett meg. Az indokolatlan rendőri igazoltatások a tűcsere-buszok közelében eddig sok kábítószerfüggőt elriasztottak attól, hogy használt tűiket sterilre cseréljék. Az ombudsman attól tart, ezentúl a rendőrök előtt hátrányos helyzetbe kerül az, akinek nincs kártyája.

A Drogprevenciós Alapítvány, a Baptista Szeretetszolgálat és a Kék Pont Drogambulancia néhány hete a tűcserélést igazoló anonim kártyát ad az intravénás drogfogyasztóknak, ha kérik. A tűcsere-programban részt vevők korábban gyakran szenvedtek a rendőrök indokolatlan igazoltatásától, motozástól, az új kártyákat viszont a tűcsere-programot szervező civil szervezetek a BRFK beleegyezésével adják ki. A megállapodás a rendőrökkel még 2003-ban született, és mostanra sikerült megszervezni a kóddal ellátott kártyák kiadását.

"A használt injekciós tűk nagy részét eldobálják a drogfogyasztók, többnyire játszótereken, mert félnek a rendőri ellenőrzéstől. Ezért nem hozzák vissza sokan a tűket" - magyarázta Veres Ilona, a Drogprevenciós Alapítvány vezetője. A rendőrnek ugyanis nincs joga előállítani a drogfogyasztót, ha steril vagy használt eszközöket talál nála, csak akkor, ha kábítószert is. "Azért arra nem tudunk garanciát adni, hogy nem fogják ellenőrizni azt, akinél van kártya" - tette hozzá Veres Ilona. Mindössze arra számítanak, hogy a kártyával rendelkezőket könnyebben továbengedik a rendőrök motozás nélkül. 

"Az elmúlt két évben lényegesen javult a helyzet" - mondta Veres az [origo]-nak. Korábban a civilek szerint gyakran előfordult, hogy a fogyasztóknál megtalált steril fecskendőket összetörették a rendőrök vagy a csatornába dobatták. Többször csak injekciós tűk birtoklása miatt vitték be a fogyasztókat. A tűcsere-buszokon folyamatosak voltak a rendőri igazoltatások. 2003-ban végül az adatvédelmi ombudsman állást foglalt a jogtalan rendőri igazoltatások ellen, majd Lamperth Mónika belügyminiszter is felszólalt a parlamentben, azóta javult a helyzet - mondta Veres Ilona. 

"A rendőrnek nincs korlátlan igazoltatási joga, a motozásnak is megalapozott feltételezésen kell alapulnia. Az nem ad ehhez elég alapot, ha valaki a tűcsere-busz környékén lődörög" - mondta Péterfalvi Attila adatvédelmi biztos az [origo]-nak. Péterfalvi nem vett részt a kártyás igazolvány kialakításában, de nagyon veszélyesnek tartaná, ha a rendőrök ezentúl úgy gondolnák, hogy szabadon motozhatják azt, akinél nincs ilyen kártya. 

Schön Péter őrnagy, a BRFK kábítószer-bűnözés elleni osztályának vezetője eddig nem tudott a tűcserét igazoló kártyák megszületéséről, csak a megegyezés kezdeti szakaszáról. Úgy vélte, sok előnyt nem fog élvezni az, akinél kártyát találnak igazoltatáskor: "Senkit nem visznek be azért, mert van nála egy fecskendő. Ha heroint is találnak nála, akkor azonban intézkedni kell" - mondta, hozzátéve, hogy a BRFK nem a fogyasztókat üldözi, hanem a terjesztőket, ellenük azonban sokszor szükség van a fogyasztók vallomására. 

2004-ben több mint 50 ezer fecskendőt osztottak ki a tűcsere-program keretében, amelyből több mint 30 ezret vissza is vittek a fogyasztók. 