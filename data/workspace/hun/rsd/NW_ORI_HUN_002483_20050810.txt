M1-es és M3-as csomópontok újulnak meg

Szerdán megkezdték az M1-es és M3-as autópályák meghatározott csomópontjainak átfogó felújítását és új ellenőrző helyek kialakítását - jelentette be az Állami Autópálya Kezelő (ÁAK) Rt. szerdán. 

A több, mint 400 millió forintos beruházás keretében 11 csomópont újul meg október közepéig; ezek közül 9-nél új ellenőrző helyeket is kialakítanak. Az Állami Autópálya Kezelő közleménye szerint az autópályák csomópontjainak felújítását az Egri Útépítő Rt. végzi. A vállalat közbeszerzési eljáráson nyerte el a megbízást. 

A burkolatcserével járó rekonstrukciós munkálatok első szakaszában az M3-as autópálya mogyoródi csomópontja újul meg teljesen. Az éppen felújítás alatt lévő csomópontok le és felhajtói mintegy 8-9 napig lesznek teljesen lezárva. Az autópályáról az autósok a szomszédos csomópontokon hajthatnak le, illetve ott hajthatnak fel, és úti céljukat terelő utakon keresztül érhetik majd el. 

E mellett az idén tavasszal megszüntetett értékesítő pontok helyén a kivitelező 9 csomópontban leállókat alakít ki, ahol a mobil matrica-ellenőrzési csoportok biztonságosan végezhetik munkájukat. A kiépített területeken az autósok már közvetlenül az átadást követően is számíthatnak forgalomtereléses ellenőrzési akciókra. 