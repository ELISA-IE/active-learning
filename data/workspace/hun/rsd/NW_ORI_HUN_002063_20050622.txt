Bilincs járt a jegypénztárban vett bérletért

Megbilincseltek és egy napig zárkában tartottak egy fiatal nőt, akinek a BKV jegypénztárában vásárolt bérletéről kiderült, hogy hamis. Az illetékes kerületi kapitányság vezetője szerint a rendőrségi törvénynek megfelelően jártak el, mert a nővel szemben felmerült a magánokirat-hamisítás gyanúja. A Társaság a Szabadságjogokért jogvédő szervezet jogásza szerint ugyanakkor felháborító, hogy a nőt egy napig fogva tartották, pláne akkor, amikor korábban nyilvánosságot kapott, hogy hamis bérletek kerültek a BKV jegypénztáraiba.

Egy egész munkanapját a rendőrségen töltötte az [origo] olvasója, akinek a BKV jegypénztárában vásárolt bérletéről kiderült, hogy hamis. A fiatal nő a Ferenc körúti metrómegállóban szállt volna metróra hétfőn, hogy munkába menjen, amikor a mozgólépcső tetejénél ellenőrizték a bérletét. "Nézegették, szagolgatták a szelvényt, UV-fény alatt is vizsgálgatták" - mesélte a neve elhallgatását kérő olvasónk. A 30 napos bérletet egyébként egész hónapban használta, többször mutatta már ellenőröknek, néhány nap múlva járt volna le. Hosszas vizsgálgatás után az ellenőrök közölték vele, hogy a szelvény hamis, ezért kérik a személyi igazolványát és kétezer forintot büntetésként. Mivel a bérletet ugyanott, a Ferenc körúti jegypénztárban vette, ragaszkodott hozzá, hogy a szelvénnyel nincs semmi baj, ezért nem hajlandó fizetni, mire az ellenőrök rendőrt hívtak. A kiérkező rendőr az irodában szintén megvizsgálta a szelvényt, és mondta, hogy írják fel az ellenőr adatait, a nőt pedig ne engedjék el, mert a kollégái jönni fognak érte, hogy bekísérjék a kerületi kapitányságra. A bérletről továbbra is állították, hogy hamis, azt mondták, hogy a szaga alapján arra gyanakszanak, hogy "mosott". A szelvény sorszáma alapján pedig kiderült, hogy egyszer már eladták a Móricz Zsigmond körtéri jegypénztárban.  

A kiérkező rendőrök autóval vitték el a VIII. kerületi kapitányságra, ahol kipakoltatták a táskáját, jegyzőkönyvbe vették teljes tartalmát, a bankkártya-számát, taj-számát is felírták. Olvasónk nyugodtan vette tudomásul a történteket, mert úgy gondolta, hogy talán segíteni tudja a rendőrséget azzal, hogy válaszol a kérdéseikre. Ezt követően viszont azt mondták neki, hogy azonnal nem tudják meghallgatni, várnia kell. Akkor ijedt meg először, amikor szembesült vele, hogy egy zárkában kell várakoznia, ahol egy padon kívül csak egy gomb volt, amivel jelezhetett, ha WC-re akart menni. A zárkába semmit nem vihetett magával, a mobiltelefonját elvették. A hosszú várakozás alatt többször sírva fakadt. Végül délután 4 órakor került rá a sor, akkor bilincsben vitték kihallgatásra. "Nem gondoltam volna, hogy ez lesz, azt hittem, csak segítek az információkkal" - mondta az [origo]-nak. Amikor szóvá tette a bánásmódot, azt a választ kapta, hogy a magánokirat-hamisítás bűncselekmény. Miután itt is elmondta, hogy a bérletet jegypénztárban vette, nem ő hamisította, azzal engedték el, hogy nem gyanúsítják bűncselekmény elkövetésével, de még telefonon keresni fogják az üggyel kapcsolatban. 

Minden a rendőrségi törvénynek megfelelően zajlott - mondta az [origo]-nak a VIII. kerületi rendőrkapitányság vezetője, Perlaki Attila. A fiatal nővel szemben felmerült a magánokirat-hamisítás bűncselekményének gyanúja, ilyen esetben pedig az illetőt elő kell állítani a kapitányságon és a kihallgatásig úgynevezett előállító-helyiségben elhelyezni - mondta a kapitányság vezetője, aki szerint a fiatal nővel emberségesen bántak. Végül nem gyanúsították meg bűncselekmény elkövetésével, hanem szakértői vizsgálatot rendeltek el. Ennek eredményétől függ, hogy a nőt később meggyanúsítják-e magánokirat-hamisítással. Ha a szakértő azt állapítja meg, hogy a városban történt korábbi esetekkel összefügghet ez az ügy, akkor később együtt kezelik őket. "A rendőrségi törvény előírja, hogy mit kell tenni, az illetőt meg kellett bilincselni, hogy ne szökhessen el, és fel kellett írni a bankkártyaszámát, hogy később, amikor visszakapja, fel se merülhessen, hogy valamit elvettünk tőle" - mondta Perlaki az [origo]-nak. Az ügyet a kerületi kapitányság egyelőre egyedi esetként kezeli, mert ebben a kerületben korábban nem fordult elő, hogy a BKV jegypénztárában árusítottak volna hamis bérletet. 

Másként látják ugyanakkor az ügyet a jogvédők. "A múlt héten nagy nyilvánosságot kapott, hogy a BKV jegypénztáraiból hamis bérletszelvények kerültek ki, felháborító, hogy ezt követően valakit egy napig fogva tartanak a rendőrségen egy olyan hamis szelvény miatt, ami szintén jegypénztárból származik" - mondta az [origo]-nak Dénes Balázs, a Társaság a Szabadságjogokért jogásza. Szerinte ezért az elvesztett napért pert lehetne indítani a BKV ellen, a rendőrségen pedig panaszt tenni a bánásmód ellen, legfőképp a bilincselés miatt. "A rendőrség épületéből nem szokás megszökni vagy a rendőrök torkának esni, pláne nem, ha egy fiatal nőről van szó, ezért is érthetetlen a bilincselés" - mondta. Azzal kapcsolatban, hogy mit lehet tenni, ha valaki hasonló helyzetbe kerül, elmondta: az ellenőröknek nincs joguk senkit feltartóztatni, tehát addig el lehet menni, ha azonban a rendőr is megérkezik, az ő felszólításainak eleget kell tenni. 

A BKV kommunikációs osztályán az [origo] érdeklődésére elmondták, hogy azt valószínűsítik, hogy ebben az esetben is - a közelmúltbeliekhez hasonlóan - a jegypénztárból került ki a hamis bérlet. A fiatal nőnek ezért felajánlják, hogy új bérletet adnak neki. Az újabb eset alapján arra következtetnek, hogy lesz még hamis bérlet a pénztárakban, ezért mindenkinek azt tanácsolják, hogy kérjenek áfás számlát a megvásárolt bérletekről.  Június elején az [origo] is beszámolt róla, hogy egy vétlen utas bukott le hamisított BKV-bérlettel. Miután panaszra ment a BKV-nál, kiderült: a kérdéses pénztárban a jegyeladónak előzőleg megesett a szíve egy másik utason, aki azzal a mesével vásároltatta vissza - utóbb hamisnak bizonyult - bérletét, hogy a családban már valaki más megvette azt. A pénztáros később másnak adta el a kérdéses szelvényt. Az esetet követően vizsgálatot rendeltek el a BKV-nál, és a jóhiszeműen, de szabálytalanul eljáró pénztárosokat elbocsátották.  Tiefenthaler Eszter