Veszteséges lett a Fotex

A Fotex-csoport árbevétele 2004-ben 25,7 százalékkal 37,6 milliárd forintra csökkent az előző éves 49,9 milliárd forintról. A társaság 1,75 milliárd forint adózás utáni veszteséget könyvelt el az egy évvel korábbi 1,79 milliárdos nyereség után - derül ki a magyar számviteli szabályok szerint készített, konszolidált, nem auditált gyorsjelentésből.

A Fotex-csoport tavalyi exportárbevétele 8,6 százalékkal, míg a belföldi konszolidált forgalma 26,5 százalékkal marad el a 2003-astól. Csoportszinten mind a termelő, mind a kis- és nagykereskedelmi, valamint az egyéb alaptevékenység árbevétele csökkent az előző évhez viszonyítva.

A csoport üzemi-üzleti eredménye az előző évi 1,56 milliárdos nyereség után 1,87 milliárd forintos veszteséget mutatott. A pénzügyi műveletek pozitív eredménye 401 millióról 331 millió forintra mérséklődött - derül ki a magyar számviteli szabályok szerint készített, konszolidált, nem auditált gyorsjelentésből.

A tavalyi év eredményességéhez nagyban hozzájárult az egyszeri tételként jelentkező Westel ügynökhálózat értékesítése. A veszteséget ugyanakkor nagymértékben növelte a Keravill Rt. jogutód nélküli megszűnése miatt felmerült egyszeri költségek, valamint az Ajka Kristály Kft. dollárárfolyam-változás miatt elszenvedett vesztesége.

A Fotex-csoport mérleg szerint eredménye az egy évvel korábbi 1,667 milliárd forint után 2004-ben 1,766 milliárd forintos veszteségbe fordult át.