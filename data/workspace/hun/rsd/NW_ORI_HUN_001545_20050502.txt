Magyar Telekomként folytatja a Matáv Csoport

Nevet vált a Matáv Csoport. Magyarország legnagyobb telekommunikációs cégcsoportja a Magyar Telekom Csoport nevet veszi fel. Az egyes üzletágakat az anyacég, a Deutsche Telekom mintájára nevezik át.

Magyar Telekom Csoportra változtatja nevét a Matáv. A cégcsoport egyes üzletágai felveszik a Deutsche Telekom cégeinél használatos nemzetközi T-márkákat: T-Com (korábban Matáv Vezetékes Szolgáltatások Üzletág), T-Online (korábban Axelero), T-Mobile, T-Systems (korábban Matáv Üzleti Szolgáltatások Üzletág), T-Kábel (korábban MatávkábelTV). Straub Elek, a cégcsoport elnök-vezérigazgatója elmondta, hogy a megváltoztatott cégneveket néhány napon belül jegyzi be a cégbíróság. A Budapesti Értéktőzsdén a társaság által kibocsátott részvények azonosítására szolgáló ticker MATÁV-ról MTELEKOM-ra változik, a New York-i tőzsdén használt MTA ticker változatlan marad.

"A névváltás dinamizálhatja a vezetékes üzletágat. Az állandó minőség és a jó ügyfélkiszolgálás révén könnyebb lesz megtartani régi és megnyerni új ügyfeleinket. Célunk, hogy még több korszerű, még jobb ár/érték arányú, egyszerűbben és kényelmesebben használható minőségi szolgáltatást nyújthassunk ügyfeleinknek. A hazai távközlési piacon egyedülálló módon a T-márka reprezentálja a teljes kommunikációs portfóliót, hiszen nincs ma Magyarországon olyan távközlési szolgáltatás, amit ne lehetne a Magyar Telekom Csoporttól igénybe venni." - mondta el Straub Elek, a Magyar Telekom elnök-vezérigazgatója. 

A céget a T-Pontoknak nevezett egységes bolthálózat képviseli majd - itt minden, a "T" márkához tartozó ajánlatot egy helyen találnak meg az ügyfelek. A névváltozzással együtt jelentős díjkedvezmények várhatóak júniustól azokba az országokba irányuló hívások esetében, ahol a T-csopot jelen van. A vezetékes üzletág, a T-Com célul tűzte ki, hogy 2006 végére a szélessáv előfizetők száma eléri a 600 ezret. Emellett májustól díjmentesen növelik a szélessávú hozzáférések sebességét.

A cég közleménye szerint a névváltásnak nem lesz közvetlen pénzügyi hatása. A név és márkaátalakítással kapcsolatos költségeket az anyavállalat, a Deutsche Telekom viseli. A Magyar Telekom pénzügyi kimutatásában nincs olyan márkanév, amelynek értékvesztést jelentene a névváltás. 

Magyar Telekomként a cégcsoport további terjeszkedést tervez a térségben. Ugyanakkor fontosnak kívánják megjegyezni, hogy a már birtokukban lévő macedon MakTel, illetve a montenegrói Telekom Montenegro neve és márkája egyelőre változatlan marad.

Az [origo]-t a T-Online adja ki, amely a Magyar Telekom Csoport tagja.