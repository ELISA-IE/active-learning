Elhúzódó felújítások bénítják a forgalmat

Szeptember óta minimum duplájára nőtt az útidő a fővárosban, sőt a legnagyobb dugókban bizonyos belvárosi utcákat már meg sem lehet közelíteni belátható időn belül - mondta az [origo]-nak az egyik taxistársaság munkatársa. A taxisoknak sok bajuk van a felújított utakkal is, mert "agyonlámpázzák" őket. A nyáron kezdődött felújítások idén elhúzódnak, némelyik csak október közepén fejeződik be.

Szeptember elseje óta látványosan megnőtt a forgalom Budapest utcáin, már nem csak a szokásos reggeli és délutáni időszakban kell számítani dugókra, hanem szinte egész nap. Az iskolakezdés miatt a korábbi években is jelentősen nőtt a forgalom Budapesten, idén viszont tovább nehezíti a helyzetet, hogy sok fontos, nagy forgalmú út nyári felújítása áthúzódott az őszi időszakra. 

A fővárosi önkormányzat előrejelzése szerint még ezen a héten befejeződik a XII. kerületi Márvány utcai felüljáró felújítása, jövő hét végén pedig a Hegyalja úton végeznek a munkálatokkal. Áthúzódik viszont októberre a Szentendrei út felújítása - az arra járóknak még több mint egy hónapot kell várniuk a gyorsabb haladásra. Október végén fejezik be a Budaörsi úti felüljáró és a Bajcsy-Zsilinszky út felújítását. A Városmajor utca és a Budafoki út átadására viszont novemberig kell várni.

Szeptember elseje óta minimum duplájára nőtt az útidő a fővárosban, sőt a legnagyobb dugókban bizonyos belvárosi utcákat már meg sem lehet közelíteni belátható időn belül - mondta az [origo]-nak Lengyel Sándor, a 6x6 Taxi munkatársa. A Budafoki út és a régi balatoni úti felüljáró felújítása teljesen megbénítja reggelente teljes Dél-Buda forgalmát, miközben rengeteg ingázó jön ebből az irányból a főváros központja felé. Észak-Buda forgalmát pedig a Szentendrei út felújítása lassítja le - mondta a taxistársaság munkatársa. 

A taxisoknak sok bajuk van a felújított utakkal is, mert "agyonlámpázzák" őket. Hiába készülnek el az új utak, a rengeteg új lámpa megfogja a forgalmat ott is, ahol lehetne menni. Ilyen például a Bartók Béla út - mondta Lengyel Sándor. A taxistársaság munkatársa szerint a főváros közlekedésének, úthálózatának teljes átalakítására lenne szükség ahhoz, hogy elviselhetőbb legyen a forgalom, például - a bécsi gyakorlathoz hasonlóan - több nagy forgalmú utat kellene egyirányúsítani. Ezzel több kilométert kellene megtenni, hogy egyik pontból a másikba eljussunk, de a menetidő csökkenne - mondta a 6x6 Taxi munkatársa.