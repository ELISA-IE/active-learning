Millió ügyféladatot hagyott el a Bank of America

1,2 millió ügyfele számlaadatait tartalmazó adathordozót veszített el a Bank of America. Valamennyi érintett ügyfél a szövetségi kormányzat alkalmazottja, 900 ezren közülük katonák, vagy a Pentagon civil dolgozói, sőt néhány szenátor is érintett - adta hírül a BBC. 

Az adathordozók decemberben tűntek el, amikor azokat hajón egy új adatmegőrző-központba szállították. A pénzintézet közleménye szerint az adatokkal egyelőre nem éltek vissza. A bank ígéretet tett érintett ügyfeleinek arra, hogy ha a számlákon szokatlan tranzakciókat tapasztalnak, értesítést kapnak.