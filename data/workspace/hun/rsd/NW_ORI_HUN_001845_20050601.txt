Nem titkosították megfelelően az érettségit

Nem titkosították megfelelően az érettségi tételsorait, ezért az ügyészség felszólította a rendőrséget: ne nyomozzon tovább szolgálati titoksértés miatt - olvasható a Legfőbb Ügyészség szerdai közleményében. Az oktatási miniszter szerint a Legfőbb Ügyészség álláspontja abszurd és életszerűtlen, a minősített adattartalomra vonatkozó jelölés minden érettségi feladatlapot tartalmazó borítékon rajta volt.

A Legfőbb Ügyészség (LÜ) szerint nem volt megfelelő az érettségi feladatlapok minősítése, mivel nem nyomtatták rájuk a minősítésre utaló jelölést. Az LÜ ezért utasítást adott a rendőrségnek, hogy a szolgálati titoksértés vétsége miatt indított nyomozást bűncselekmény hiányában szüntesse meg - olvasható az LÜ [origo]-hoz is eljuttatott szerdai közleményében.

Horváczy Emese, a Nemzeti Nyomozó Iroda szóvivője az MTI-nek elmondta: szerdán délután megérkezett hozzájuk az LÜ utasítása, ennek megfelelően a három gyanúsítottal szemben az eljárást megszüntetik. A nyomozás azonban tovább folytatódik. Az egyéb bűncselekmény gyanúja miatt indult nyomozást az ügyészséggel egyeztetik.Az oktatási miniszter szerint a Legfőbb Ügyészség álláspontja abszurd és életszerűtlen. A minősített adattartalomra vonatkozó jelölés minden érettségi feladatlapot tartalmazó borítékon rajta volt, illetve minden iskolának kézbesítendő csomagon rajta volt - áll az oktatási miniszter közleményében. Ugyanakkor az egyes feladatlapok oldalain a szolgálati titok kifejezés nem szerepelt. A borítékok, illetve csomagok maguk kapták meg a minősítést, ami azért is magától értetődik, mert azokat a feladatlapok megtekintéséig - tehát a vizsga megkezdése időpontjáig - egységesen, felbontatlanul kellett kezelni. A diákok kezébe kerülő feladatlapok a jogszerű felbontást követően már nem minősülnek szolgálati titoknak, ezért lenne teljesen értelmetlen ezt a minősítést a feladatlapokra ráírni - közölte Magyar Bálint.Az oktatási miniszter szerint egy egész ország kiváncsi rá, hogy kik voltak azok, akik a tétellopást elindították. A Legfőbb Ügyészség álláspontja szerint viszont azért, mert kétséges, hogy a tétellopási ügy köztes szereplői büntethetők-e, az értelmi szerzőknek és a tényleges elkövetőknek is büntetlenséget biztosítanak, hiszen nem lesz kinek feltenni azt a kérdést, hogy kitől kapta meg idő előtt a feladatlapokat. 

Az NNI május 9-én szolgálati titoksértés vétsége miatt rendelt el nyomozást az Oktatási Minisztérium feljelentése nyomán, mert gyanú merült fel, hogy a középszintű érettségi feladatsorok idő előtt nyilvánosságra kerültek. Május 18-án a szaktárca sajtóirodája közölte, hogy a kétszintű érettségi vizsgák megszervezése a titokvédelmi jogszabályoknak megfelelően történt, az Országos Közoktatási Értékelési és Vizsgabizottság (OKÉV) főigazgatója a tételeket az előírásoknak megfelelően minősítette és a titoktartalomra utaló jelöléssel ellátta. Horváczy Emese, az NNI szóvivője akkor azt mondta: állásfoglalást kértek a Fővárosi Főügyészségtől, a szervezet szerint szolgálati titoksértés miatt kell nyomoznia a rendőrségnek a nyilvánosságra került érettségi tételek ügyében.

"A már rendelkezésre álló, illetve az újabban beszerzett bizonyítékok együttes értékelése alapján a Legfőbb Ügyészség megállapította, hogy a feladatlapok szolgálati titokkénti minősítésének törvényben foglalt feltételei fennállnak ugyan, alaki feltételei azonban hiányoznak" - írja az LÜ közleményében. A minősítési eljárás során ugyanis nem tartották be az államtitokról és a szolgálati titokról szóló törvény előírását, mert az egyes tételsorokra (feladatlapokra) nem vezették rá a minősítésre utaló jelölést.

"A minősítési eljárás hiányossága miatt a tételeket nem tartalmazó feladatlapok, mint adathordozók nem válhattak büntetőjogi védelem alá eső szolgálati titokká" - írják. Hozzáteszik: a nyomozás során megállapították, hogy az OM észlelte ezt a hiányosságot és a közoktatási helyettes államtitkár még tavaly novemberben írásban felhívta az OKÉV figyelmét, hogy valamennyi tételsoron és feladatlapon az államtitokról és a szolgálati titokról szóló törvénynek megfelelő minősítési jelölést tüntessék fel, "ez azonban a felhívás ellenére elmaradt".