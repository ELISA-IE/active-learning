Körvonalazódik a negyedik nyugdíjpillér

Még idén az Országgyűlés elé kerülhet a nyugdíjrendszer negyedik pillérjét szabályozó törvény, amelyből kiderül, kik és milyen pénzügyi instrumentumokkal vehetik azt igénybe.

Noha konkrétumok még nem ismertek, minden valószínűség szerint a jövő évi adómódosításokkal együtt bejelentett nyugdíj-előtakarékossági számlák képezik majd a nyugdíjrendszer negyedik pillérét - véli Horváthné Szabó Bea, a PricewaterhouseCoopers szakértője. 

Az állami, a magán- és az önkéntes pénztárakon túl a szóban forgó biztosítási, befektetési jellegű számla töltheti be ezt a szerepet. Hogy pontosan kiknek a számára, és milyen pénzügyi instrumentumokkal, az elviekben még ebben az évben kiderül - olvasható a Napi Gazdaságban. 

Az idei adójogszabályok átszabják az egészségügyi és nyugdíjpénztári befizetésekhez kapcsolódó kedvezményrendszert. A valós megtakarítási célzat nélküli befizetéseket kívánja kivédeni a kormányzat azáltal, hogy a törvény által biztosított 30 százalékos, legfeljebb 100 ezer forintra rúgó szja-kedvezményt nem az adózó magánszemélynek juttatja el jövőre az adóhatóság, hanem az általa vezetett fedezeti számlára utalja át. 

Emellett a munkáltatók által adómentesen, az egészségbiztosítási és önkéntes kölcsönös önsegélyező pénztári befizetéseken keresztül nyújtható természetbeni juttatások mértékét is jelentősen korlátozzák a jövő évben hatályos jogszabályok. 

E két esetben ugyanis a munkáltatói befizetés bekerül az adómentes természetbeni juttatások éves szinten 400 ezer forintban maximált keretébe; így például az egészségmegőrzés olyan eszközeinek adómentes juttatását korlátozza a kabinet, mint a fitneszbérletek - mondta a szakértő. A nyugdíjpénztári befizetések esetében nincs ilyen változás. 

Az egészségpénztárakat nem érinti kedvezőtlenül a 400 ezres korlát bevezetése. Ezekbe a kasszákba ugyanis jellemzően igen alacsony összeget (átlagban körülbelül havi ötezer forintot) fizetnek be a tagok. A Patikapénztárnál az egy százalékot sem éri el azok aránya, akik havonta több mint 30 ezer forinttal hízlalják számlájukat - mondja Lukács Marianna ügyvezető. A szektorban ezzel együtt is kedvezőtlennek, egyúttal pedig szükségtelennek tartják ezt a szigorítást. 

Az adóvisszatérítés fedezeti számlára utalását viszont a pénztári szakemberek inkább jótékony változásnak tartják. E módszerrel ugyanis automatikusan gyarapszik a pénztárak által kezelt vagyon, ami a költségszint mérséklődéséhez is vezethet.