Csótányokra panaszkodnak a pécsi betegek

Csótányokra panaszkodnak a Pécsi Tudományegyetem klinikai tömbjében fekvő betegek. A kórházban többen az éjjeliszekrényükben is találtak rovart. Az ÁNTSZ illetékesei helyszíni terepszemlét tartottak, de állításuk szerint jelentősebb csótány-populációra utaló jeleket nem találtak.

A rostos üdítő és a gyümölcsök mellett többen már rovarirtót is visznek, amikor a Pécsi Tudományegyetem 400 ágyas klinikai tömbjében fekvő rokonukat, ismerősüket látogatják meg. A Weborvos információi szerint több beteg és látogató is jelezte, hogy az egyetemi kórház épületét elárasztották a rovarok. Állítólag többször is látták, hogy csótányok másznak elő a kórtermek éjjeliszekrényeiből, ahol az élelmiszereiket, evőeszközeiket tartják.

A klinika egy névtelenül nyilatkozó munkatársa az [origo]-nak elmondta, hogy az ÁNTSZ munkatársai kiszálltak a helyszínre és megvizsgálták az épületet, majd a kártevőirtó szakemberek csapdákat helyeztek ki. Hozzátette: csótány ugyan van, de invázióról semmiképpen sem beszélhetünk.

A klinika munkatársa az [origo]-nak kifejtette, hogy a csótányok és más rovarok előfordulása nagymértékben függ az időjárástól. Tavasszal és nyáron néha az is előfordul, hogy vadméhek vagy hangyák tévednek be a kórtermekbe. A csótányok mozgását az épület állapota mellett az irtás is befolyásolja, ugyanis mielőtt a méreg hatna, gyakrabban felbukkanhatnak, azonban két-három nap múltán eltűnnek.

Az ügyben megpróbáltuk megszólaltatni Dr. Kosztolányi Györgyöt, az Orvostudományi és Egészségtudományi Centrum elnökét, aki azzal hárította el kérdéseinket, hogy hozzá semmilyen panasz nem érkezett csótányokkal kapcsolatban. Az [origo] az ÁNTSZ illetékes munkatársától megtudta, hogy más intézményből egyelőre nem érkezett bejelentés csótányokról.