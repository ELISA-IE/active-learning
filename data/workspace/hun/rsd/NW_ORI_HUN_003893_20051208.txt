Elszámolták az osztalékadót

Elszámolta az osztalékadót a Pénzügyminisztérium - írja a Világgazdaság. A PM eredeti szándéka szerint 2007-ben a beígért 10 százalék helyett 29 százalék lesz a tőzsdei részvények után járó osztalék adóterhe. A minisztériumot az kavarta össze, hogy az osztalékot egy év csúszással fizetik ki: így a 2007-es osztalék 2008-ban jut majd el a tulajdonosokhoz, a 2007-ben kifizetett pénz viszont 2006-os jövedelemnek számít, ezért a korábbi adószabályozás vonatkozik rá.

Adótanácsadók szerint hiba csúszhatott a Pénzügyminisztérium számításába - írja a Világgazdaság. A 2007-től hatályos tízszázalékos osztalékadó még nem vonatkozik az akkor bevallandó tőzsdei osztalékra, amelyre emiatt nemcsak a jelenlegi 25 százalékos szja-t, hanem az akkortól érvényes négyszázalékos ehót is fizetni kell majd. A tévedés miatt az EU-s tőzsdei részvények osztaléka után a 2007-től érvényes osztalékadó tízszázalékos szintje helyett - a jelenlegi 25 százalékos adónál is magasabb - 29 százalék lehet a legtöbb kisbefektető adója - erősítették meg a Világgazdaságnak a legnagyobb adótanácsadó cégek. 

A jelenleg érvényes szabályozás szerint csupán 2008-tól kezdve kell tíz százalékot fizetni a tőzsdei részvények osztaléka után. A probléma abból adódhatott, hogy az adott év során keletkezett osztalékot a következő évben fizetik ki, így ez után is a következő évben kell adózni. Jövedelemnek tehát csak akkor számít. A 2007-es évtől érvényes tízszázalékos osztalékadó a tőzsdei részvények esetében ezért még nem vonatkozhat a 2006-os évben keletkezett osztalékra.

2007-től azonban hatályba lép a külön adózó jövedelmek után fizetendő négyszázalékos egészségügyi hozzájárulás (eho), ezt az előző évben keletkezett, viszont a tárgyévben kifizetett osztalékokra kell alkalmazni. Ez azonban csak azokra vonatkozik, akik az év során 400 ezer forintnál kevesebb foglalkoztatói egészségbiztosítási járulékot fizettek. Ilyen módon 2007-től 29 százalékra emelkedik az osztalékjellegű bevételek után fizetendő adó, amely a támogatandó európai uniós tőzsdei részvényekre is érvényes lesz.

A Pénzügyminisztérium álláspontja szerint az eho nem jelenti az osztalékadó növekedését, hiszen az a társadalombiztosítási bevételeket érinti. Ezért az uniós tőzsdei részvények után fizetendő osztalékadó 2007 és 2008 között 15 százaléknyit csökken.