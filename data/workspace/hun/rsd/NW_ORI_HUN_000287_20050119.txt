Betiltották a génmanipulált kukoricát

A kormány szerdai ülésén elfogadta a génmódosított kukorica-vetőmagok importját tiltó határozatot. Magyarországon a Greenpeace tavaly április óta kampányol a génmódosított növénytermesztés ellen és sürgeti a kormányzati intézkedést. A környezetvédők kedden engedély nélkül demonstráltak az ügyben a Miniszterelnöki Hivatal előtt. 

A Greenpeace közleményében örömét fejezte ki az ügyben, hogy a kormány szerdai ülésén elfogadta a génmódosított kukorica vetőmagok importját tiltó határozatot. Tavaly szeptemberben az Európai Bizottság 17 különböző, MON 810 kódjelű génmódosított kukoricafajtát vett fel az Unió fajtalistájára. Az említett GM-  (génmódosított) vetőmagok forgalmazása ezután szabad utat kapott minden tagállamban, azok kivételével, amelyek még idejében védzáradékkal éltek, mint például Ausztria - áll a közleményben. Az új csatlakozók közül Magyarország hozott elsőként ilyen intézkedést.

 

"Az importtilalom az egyetlen módja, hogy megvédjük a gazdákat és a környezetet a GM-növénytermesztés káros hatásaitól. A biotechnológiát pártolók nyomására a kormány sokáig tehetetlenkedett, ezzel veszélybe sodorta a magyar mezőgazdaság érdekeit" - közölte Nemes Noémi, a Greenpeace-kampány vezetője. "Örülünk, mert kilenc hónapig dolgoztunk azért, hogy a kormány komolyan vegye a génmódosított növénytermesztés veszélyeit. A mai kormányhatározattal kampányunk egyik fő célkitűzését siker koronázta" - tette hozzá.

 

A környezetvédők szerint azonban a mai döntés csak átmeneti megoldás, mert léteznek még más, szintén génmódosított kukoricafajták, amiket a szervezet szerint az Európai Bizottság rövidesen engedélyezhet.

 

Kedd délelőtt a Miniszterelnöki Hivatal előtt bejelentés nélküli demonstrációt tartott a Greenapeace, a génmanipulált kukorica magyarországi tiltását követelve. A kormányszóvivő megígérte, hogy szerdán a kormány dönt a tiltásról, majd az elégedetten távozó kampányszervezőt a rendőrség előállította.

 

Az EU-ban több ország tiltja e termékek forgalmazását, többek között Németország, Ausztria és Görögország is, Spanyolországban viszont harmincezer hektáron termesztenek ilyen magokból sarjadó kukoricákat.