Sokat rádióznak a fiatalok

A magyar egyetemi és főiskolai hallgatók több mint kétharmada mindennap olvas újságot. A diákok majdnem hat órát rádióznak, és másfél órán át néznek tévét naponta - írja a Népszabadság egy országos felmérés adatai alapján. 

A diákok 58,5 százaléka néz naponta televíziót, majdnem hatvan százalékuk naponta hallgat rádiót, és több mint 72 százalékuk olvas napi rendszerességgel újságot. Újságot átlagosan közel egy órán keresztül olvasnak, tévét (szemben a felnőttek több mint négyórás átlagával) 85 percen át néznek, rádiót pedig 5-6 órán keresztül hallgatnak - ez utóbbi érték jórészt a háttérrádiózásnak köszönhető. 

A MESE Kht., a Belvedere Meridionale Alapítvány és a Felsőoktatási Kutatóintézet tavaly decemberben a hazai felsőoktatási intézményekből arányosan kiválasztott 1008 hallgatót vont be a vizsgálatba, amelynek során az interneten keresztül töltötték ki a kérdőíveket.