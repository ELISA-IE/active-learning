Órákat gyalogolnak egy fagyiért a legszegényebb faluból

Se óvoda, se iskola, se bolt, se templom nincs az alig 220 lakosú Kiscsécsen, ami egy felmérés szerint az ország legszegényebb települése. A két utcából álló faluban csatorna sehol nincs, a gázt se vezették még be. Az emberek többsége az utcáról hordja a vizet főzéshez, tisztálkodáshoz. Az egyetlen szórakozás a falusiaknak, ha átmennek a szomszéd településre bevásárolni vagy kimennek az erdőbe tűzifáért. Ha viszont valaki fagyizni akar, annak három kilométert kell sétálni.

"Lassan öt éve épül az óvoda" - érzékelteti Balogh Ferenc, a helyi kisebbségi önkormányzat vezetője, hogyan mennek a dolgok Kiscsécsen, amely a Gfk Hungária felmérése szerint az ország legszegényebb települése. A két utcából álló faluban se csatorna, se szennyvízelvezetés, se gáz nincs. A vizet bevezették ugyan, de csak a faluba, a házak többségében nincs működő csap, így sokan járnak az utcai kutakhoz vödreikkel.

Iskola, óvoda, bolt és kocsma sincs Kiscsécsen. Munka is csak addig volt, amíg Tiszaújvárosban jól ment az ipar üzemeknek. "Iskolázatlanok az emberek, nyolc általánossal nem veszik fel őket sehová" - mondja Balogh. Akit pedig mégis felvesznek, annak sem könnyű a helyzete. Sok kiscsécsi kapott lehetőséget a tiszaújvárosban működő német szerszámgépgyárban, de végül mégis vissza kellett mondaniuk a munkát: valaki nem bírta a 12 órás műszakot, de gyakori probléma volt az is, hogy nem tudtak reggel bejárni vagy délután hazajutni, mert nem volt busz - meséli a kisebbségi önkormányzat vezetője.

A faluban semmi lehetőség nincs. "Ilyen kis településre nem telepítenek ipart. Egyszer próbálta valaki, de az is csődbe ment egyből" - magyarázza Balogh. A munkalehetőségek és az üres telkek hiánya miatt sok fiatal költözik máshová, ami a falu egyik legnagyobb gondja. Az önkormányzat megvett ugyan a közelmúltban egy területet a falu határában, amit parcellázni akarnak, azt azonban nem lehet tudni, mivel veszik majd rá a fiatalokat, hogy Kiscsécsen maradjanak.

A Tiszaújvárostól alig pár kilométerre lévő településen 220-an élnek, a lakosság 90 százaléka roma. Az épületek egy-két kivételtől eltekintve vakolatlanok, kidűlt-bedűlt falú vályogházak vagy putrik: sok helyen még kerítés sincs, a tyúkok a verandán húzzák meg magukat a hideg elől. A falu határában néhány libikóka és hinta csonkja áll, a játszótér használhatatlan. Az egyetlen középület a polgármesteri hivatal, de az se sokkal nagyobb egy családi háznál. Van egy kis földszintes templom is a faluban, de azt már nem használják, az ablakok betörtek, a falát összefirkálták: Móni és Pisti szeretik egymást - derül ki az egyik graffitiről.

Menekülni kell

"Attól függ milyen szempontból" - kérdez vissza egy fiatalasszony, mikor arról érdeklődünk, mit szól, hogy Kiscsécs a legszegényebb falu. Mikor megmondjuk, hogy vásárlóerő szempontjából, csak annyit mond szomorkásan: "bolt nincs, az igaz, hogy ilyen szempontból szegények vagyunk". A legközelebbi közért a szomszéd faluban van 1,5 kilométerre, de az asszony szerint nincs mit tenni, menni kell, mert Kiscsécsen senki nem nyit üzletet, ugyanis nem éri meg.

"Nyilatkozni akarok" - rohan üvöltve a falu főutcáján az ötéves Balogh Miklós. Mikor megtudja, hogy miért járunk a faluban, csak annyit mond: jó itt lakni, mert itt vannak a barátai. Aztán megkérdezi azt is, hogy nyilatkozhatna-e inkább filmekről, mondjuk Bud Spencerről és Jackie Chanról.

"Mindenből ki van ez a falu közösítve, nincs jövő. Csendes, tiszta, az tetszik, de még mindig nem nyugodtam bele, hogy itt élek" - kesereg egy 24 asszony, aki 4 gyereket nevel. Szerinte az egyik legnagyobb gond, a munkanélküliség mellett, hogy semmilyen szórakozási lehetőség nincs Kiscsécsen. "Nincs presszó, hogy meg lehessen inni egy kólát. Ha az ember megkíván egy fagyit, akkor 3 kilométert kell gyalogolnia" - mérgelődik. A falusiak többségének ezért az a kikapcsolódás, ha átmegy a szomszéd faluban lévő boltba vagy kimegy tűzifát szedni az erdőbe. Tűzéptelep ugyanis szintén nincs, így csak összeszedni lehet a tűzre valót.

A ritka buszjáratok miatt azonban a vásárlás sem zökkenőmentes. Szombaton reggel 8-kor megy a busz Kesznyétenbe, de fél 9-kor már jön is vissza, így alig negyed óra van a hétvégi nagybevásárlásra. A következő járat ugyanis 1-kor jön, úgyhogy órákat kell várni vagy le kell gyalogolni az utat. "Máshol is vannak kevesen, máshol is van szegénység, de ide még azt se hordják ki, ami a létszükséglethez kell. Egy zsemlét, tejet reggelire a gyerekeknek. Valahogy semmi nem jól van itt. Ez katasztrófa, menekülni kell innen".

Sáling Gergő