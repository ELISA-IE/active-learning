A magyarok a legboldogtalanabbak

Egy harminc országban végzett közvélemény-kutatás szerint a magyarok elégedetlenek leginkább életükkel. A 30 ezer ember megkérdezésével végzett felmérés szerint Magyarországon az emberek 35 százaléka csalódott vagy nagyon boldogtalan. A legelégedettebbek az ausztrálok - írja a Times.

Minden harmadik magyar csalódott vagy nagyon boldogtalan - olvasható egy felmérésben, amelyet az öt kontinens 30 országában, 30 ezer 13 évesnél idősebb ember megkérdezésével végeztek. A Times által idézett közvéleménykutatás szerint a legboldogabbak az ausztrálok. Őket követik az amerikaiak, az egyiptomiak, az indiaiak, illetve a kanadaiak és britek. A magyarokon kívül sok orosz, török, dél-afrikai és lengyel is panaszkodott.

A felmérésben a megkérdezetteknek öt lehetőség közül kellett kiválasztaniuk, hogy mennyire boldogok vagy boldogtalanok. Az összes megkérdezett ötöde mondta azt, hogy nagyon boldog. A válaszadók 10 százaléka volt csalódott, 4 százaléka pedig nagyon boldogtalan. A felmérés szerint a legboldogabbak a 13-19 éves korosztályba tartozók, a leginkább csalódottak pedig az 50-59 évesek voltak. A kutatás szerint leginkább az egészségnek örülnek az emberek, ezt követi az anyagi biztonság, a házasság és a gyerek.