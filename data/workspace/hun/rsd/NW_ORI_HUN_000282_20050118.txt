Vámpírtámadásoktól rettegnek Birminghamben

Vámpírjellegű támadások borzolják a birminghamiek kedélyét. A naplemente után támadó sötét alak a helyi pletykák szerint többeket is megharapott. A rendőrségen ugyanakkor senki nem jelentkezett harapásos támadás miatt.

Vámpír garázdálkodik a nagy-britanniai Birmigham utcáin - legalábbis egyes híresztelések szerint. A múlt hónapban például a Ward End nevű városrészben "tombolt" a vérszívó, a jelentések szerint megharapott egy sétáló férfit, majd azokat is, akik a segítéségére siettek. Egy asszony kezéből állítólag egész falatokat harapott ki Drakula állítólagos követője. A húszas évei végén járó fekete harapós alak emellett házak ajtaján kopogtatott be, és az ajtót nyitókra támadt.

Riadt családok, aggódó helyi vezetők és iskolaigazgatók tömegével telefonálnak a The Birmingham Evening Mail szerkesztőségébe és a rendőrségre a vámpír miatt. 

Oliver Luft, a Newsteam nevű helyi hírügynökség munkatársa szerint a helyiek naplemente után gyorsan hazasietnek, összeszedik az utcán játszó gyerekeiket, "mert ha leszáll az éj, a vérszomjas vámpír útra kél". 

A rendőrség azonban nem tesz semmit az ügyben. Nincs is mit tenniük. Eddig egyetlen kórházban sem kezelnek több embert harapás miatt, mint az megszokott. A rendőrséghez sem fordult senki azzal, hogy megharapta őket valami, vagy valaki, "az egész inkább pletykák táplálta városi legendának tűnik" - közölte a rendőrség szóvivője.