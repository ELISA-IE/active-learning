Rossz buszok miatt veszíthetik el jutalmukat a sofőrök

Néhány buszvezető azt állítja, hogy a BKV-nál őket büntetik a járművek rossz műszaki állapota miatt, és sokszor meghibásodott busszal is ki kell menniük a forgalomba. Ha pedig félreállnak, mert lerobbant a busz, a járatkimaradásért tőlük vonnak le pénzt. Azért is őket teszik felelőssé, ha rossz fékkel nem hajlandók vezetni. Aki pedig panaszt tesz vagy bírósághoz fordul, azt könnyen kirúghatják. A szakszervezet szerint a sofőrök csak részben mondanak igazat, a BKV szerint egyáltalán nem. Az [origo] által megkérdezett kollégáik viszont megerősítették állításaikat.

A Reggel című újság azt állítja, hogy a BKV-nál a buszvezetőket büntetik a járművek rossz műszaki állapota miatt. Azért is őket teszik felelőssé, ha rossz fékkel nem hajlandók vezetni. Aki pedig panaszt tesz, vagy bírósághoz fordul, azt könnyen kirúghatják. A lap Schreiter József egykori buszvezetőre hivatkozik, aki jelentést írt az autóbuszok rossz műszaki állapotáról. Például arról, hogy télen nyári gumikkal kell közlekedniük, a légfékből pedig rendszeresen elszökik a levegő. A BKV, a sofőr szerint, ahelyett, hogy kivizsgálta volna az ügyeket, a járművezetőkre hárította a felelősséget, és rendszeresen ugyanazzal a hibával adták ki másnap a járművét. A buszvezető végül a fővárosi önkormányzathoz fordult, a városháza azonban nem talált problémát. Schreiter korábban már nyert egy pert a cég ellen a munkaügyi bíróságon, később mégis kirúgták a BKV-tól.

Az újság idéz egy másik sofőrt, Tóth Miklóst is, aki szintén bírósághoz fordult, mert szerinte a jármű műszaki hibája miatt őt vonták felelősségre, és büntették meg. Ha például nem szólt a csengő, vagy kiesett a kerék, esetleg nem záródott az ajtó. Ilyenkor le kell szállítani az utasokat. "A járatkimaradásért a vétlen járművezetőket veszik elő" - állítja Tóth.

Tizenöt éves buszok és alkatrészhiány

Nemes Gábor, a buszsofőröket képviselő Budapesti Közlekedési Szakszervezetek Szövetségének elnöke az [origo]-nak elmondta, hogy azt nem tartja valószínűnek, hogy önmagában a műszaki hibákért a buszvezetőket büntetnék meg. Ugyanakkor elismerte, hogy nehéz különválasztani, hogy mi lehet egy-egy járatkimaradás oka, műszaki hiba, vagy a sofőr hanyagsága. Nemes Gábor szerint a BKV ösztönzőrendszerébe, mely egyaránt áll jutalmazásból és büntetésből, becsúszhatnak hibák. Azt azonban határozottan tagadta, hogy a sofőrök fizetéséből vonnának le. "A prémiumból levonhatnak, ha valami történik, de a fizetésből nem" - állítja. 

A buszok a szakszervezeti vezető szerint is nagyon rossz állapotban vannak. "Sajnos az új Volvo buszok sem javítanak sokat a tizenöt éves átlagéletkoron"- mondja. Azt viszont nem tartja valószínűnek, hogy fékhibával kimenjen valaki. Előfordulhat, hogy egy sofőr hibás busszal megy ki, de nem súlyos hibával, csak például egy rosszul záródó ajtóval. Elvileg ilyenkor is félre kellene állni, ez azonban, éppen a már említett ösztönzőrendszer miatt, nem mindig történik meg. A sofőrök nem szeretnék ugyanis, ha éppen miattuk lenne járatkimaradás. 

Nemes Gábor szerint a buszvezetők helyzete azért nagyon nehéz, mert egyfelől szem előtt kell tartaniuk az utasok biztosnságát, az ő igényeiket, másfelől pedig a cég érdekeit. A vezető szerint a tulajdonos, a Fővárosi Önkormányzat felelős a kialakult helyzetért. Szerinte a finanszírozás megoldatlansága miatt szenvednek a dolgozók. "Állandó alkatrészhiánnyal nehéz működőképes állapotba hozni egy buszt"- tette hozzá.

"Panaszkodni nem kifizetődő"

Az [origo] által megkérdezett buszsofőrök megerősítették kollégáik állításait. Velük is gyakran előfordul, hogy hibás busszal kell kimenniük, bár azt határozottan állították, hogy meghibásodott fékkel soha nem indulnának el. "Nagyon fárasztó és kellemetlen úgy vezetni, hogy tudjuk, a busz nincs tökéletes állapotban" - fogalmazott egyikük. Azt is megerősítették, hogy panaszkodni emiatt nem kifizetődő a cégnél, mert "könnyen bajba kerülhetnek".

A BKV tájékoztatása szerint soha nem vonnak le a sofőrök fizetéséből. Prémium viszont csak azoknak jár, akik hibátlanul dolgoznak. Így ha valaki hibát követ el, annak prémiumából elvehetnek. Ami pedig a hibás járműveket illeti, a cégnél szabály, hogy indulás előtt a buszt ellenőrizni kell. Erre külön fizetett munkaidő áll a sofőrök rendelkezésére. Ha valaki meghibásodott busszal megy ki, vét a KRESZ ellen. A BKV-nál hangsúlyozták, hogy a sofőrök által felvetett kérdéseket munkaügyi vitáknak tekintik, melyek egy része nem a társaságon belül rendeződik.