Két dollárral drágult az olaj

Két dollárral emelkedett az olaj hordónkénti ára Londonban és New Yorkban. A drágulást az váltotta ki, hogy az OPEC jövő év elejére a termelés visszafogását tervezi. Szintén a drágulást segítette, hogy meteorológiai előrejelzések szerint tovább folytatódik a hideg idő az Egyesült Államokban. Egy hordó West Texas Intermediate jelenleg 61,30 dollár.

Két dollár körüli mértékben drágult a kőolaj ára hétfőn Londonban és New Yorkban az OPEC-nek arra a jelzésére, hogy a jövő év elején visszafogja a termelését, mert szezonális okok miatt mérséklődik majd a kereslet. Árdrágító volt a meteorológusoknak az az előrejelzése is, hogy folytatódik a hideg időjárás az Egyesült Államok északkelti vidékén, amely a világ legnagyobb fűtőolaj felhasználó térsége és emiatt várhatóan az ilyenkor szokásosnál nagyobb lesz a fűtőolaj-kereslet.

A New York-i árupiacon (NYMEX) a nyugati féltekén irányadó West Texas Intermediate (WTI) amerikai könnyűolajfajta januári jegyzése 1,91 dollár emelkedéssel 61,30 dolláron zárt. Az Intercontinental Exchange (ICE) londoni IPE-jegyzésében az északi-tengeri Brent januári lejáratra 2,13 dollárral 59,44 dollárra nőtt.