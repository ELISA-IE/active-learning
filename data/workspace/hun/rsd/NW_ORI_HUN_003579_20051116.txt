Szrinagari banknál robbantottak a szélsőségesek

Három ember meghalt, maikor felrobbantottak egy szrinagari banknál az indiai Kasmírban. A pokolgépet autóba rejtették, feltehetően iszlám szélsőségesek.

Legalább három ember meghalt, további harminc megsebesült, amikor bomba robbant egy banképületnél szerdán Szrinagarban. A pokolgépet minden jel szerint autóba rejtették a merénylők. A rendőrség azt gyanítja, hogy iszlám szélsőségesek követték el a merényletet. 

Kasmír indiai fennhatóság alatt lévő részének Pakisztánhoz csatolását közel tucatnyi lázadó iszlám csoport követeli, a fegyveres felkelés kirobbanása, 1989 óta több mint 66 ezer ember vesztette életét. A szélsőségesek az utóbbi napokban több robbantásos merényletet is elkövettek Kasmírban, míg Szrinagarban - Dzsammu és Kasmír indiai szövetségi állam nyári fővárosában - a hónap elején öt embert ölt meg egy ugyancsak gépkocsiba rejtett pokolgép. A november 2-i merényletet a Dzsais-i-Mohamed nevű iszlám szélsőséges csoport vállalta magára.