Karácsonyi hitel "szerencsebejglivel"

Karácsony alkalmából kedvezményes díjú, nyerési lehetőséggel összekapcsolt, szabad felhasználású személyi hitelt kínál az év utolsó napjáig az MKB Bank

Bármilyen célra használható személyi kölcsönt kínál december 31-ig lakossági ügyfelei számára az MKB Bank. A Karácsonyi kölcsönnek elnevezett, forintban és euróban egyaránt igényelhető hitel gyorsan hozzáférhető, és díjmentes "csoportos hitelfedezeti" életbiztosítás is tartozik hozzá. A fedezet nélküli, szabad felhasználású kölcsön összege 300 ezer és 5 millió forint között mozoghat. 

A hitel futamideje egy és öt év közötti lehet. Ha a választott időszak egy évnél hosszabb, a kamat évente változik. A kölcsön teljes hiteldíjmutatója 11,80 és 29,88 százalék között alakulhat. A hitelt minden, állandó munkaviszonyban alkalmazott 22 és 65 év közötti magyar állampolgár igényelheti az MKB Bank valamennyi fiókjában.

A pénzintézet a Karácsonyi kölcsön igénylőinek "szerencsebejglit" ajándékoz, amelynek segítségével egy szerencsés hitelfelvevő akár egymillió forintot is a család karácsonyfája alá tehet. Az MKB Bank továbbá - az igényelt kölcsön összegének nagyságától függően - 15-30 ezer forintot elenged a hitel folyósítási jutalékából. 