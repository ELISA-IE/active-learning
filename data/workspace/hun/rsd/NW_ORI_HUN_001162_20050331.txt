Az MDF szélesebb alkuhoz kötné az elnökválasztást

Az MDF azt szeretné, ha csak a képviselők kétharmados többségével lehetne köztársasági elnököt választani. Az erről szóló alkotmányt módosító javaslatot Herényi Károly, a párt frakcióvezetője nyújtotta be. A mostani alaptörvény szerint ha kétszer egymás után sincs meg a kétharmados többség, akkor harmadszorra már a képviselők fele is választhat államfőt.

Alkotmánymódosító törvényjavaslatot nyújtott be a parlamentnek Herényi Károly, az MDF frakcióvezetője. A kisebbik ellenzéki párt azt szeretné, ha a képviselők csak kétharmados többséggel választhatnának köztársasági elnököt.

Az alkotmány mostani szabályozása szerint egy államfőjelöltről háromszor szavazhatnak a képviselők. Az első két körben a szavazatok kétharmada szükséges a beiktatáshoz, ám a harmadik próbálkozáskor már a képviselők felének a támogatása is elegendő. Így - ha csak éppen határozatképes számban jelennek meg a képviselők - akkor elvben az is lehetséges, hogy 97 képviselő egyetértése elegendő lehet az államfő megválasztásához.

Herényi javaslata szerint harmadszorra is kétharmados többség kellene. Ha nem sikerül így sem elnököt választani, akkor nyolc napon belül újra és újra kellene próbálkoznia a parlamentnek. Herényi szerint így az elnök hatáskörét szélesebb körű konszenzus alapozná meg. Amíg nem sikerül elnököt választani, addig az alkotmány szerint az Országgyűlés elnöke gyakorolja ideiglenesen az államfői teendőket.

Az alkotmánymódosítás sikeréhez kétharmados parlamenti támogatásra lenne szükség. Mivel az MSZP ragaszkodik ahhoz, hogy baloldali elkötelezettségű legyen a következő elnök, így kicsi az esély arra, hogy sikerül a szocialistákat meggyőzni arról, hogy a júniusra tervezett elnökválasztás előtt a Fidesszel is egyezkedjenek. Márpedig e két párt megegyezése feltétlenül szükséges a kétharmados többséget igénylő döntésekhez.

Göncz Árpádot 1990-ben az MDF-SZDSZ paktum értelmében a kormányoldal és az ellenzék is megszavazta, így elsőre megvolt a kétharmados többsége. 1995-ben szintén elsőre megkapta a kétharmados támogatást, mert akkor a kormányzó MSZP-SZDSZ koalíciónak önmagában megvolt ehhez az ereje. 2000-ben Mádl Ferencet azonban csak harmadszorra, egyszerű többséggel tudta megválasztani a Fidesz-MDF-FKgP koalíció.

Idén nyáron kell legközelebb elnököt választania a parlamentnek. A jelöléshez elegendő ötven képviselő aláírása. A hivatalos jelölés még nem kezdődött el. Eddig annyit tudni, hogy az MDF támogatná Sólyom Lászlót, az SZDSZ pedig Gombár Csabát. A Fidesz neveket még nem említett, az MSZP-ben pedig komolyan felmerült Szili Katalin jelölése.