Csak bejegyzett közvetítőnél lehet biztosítást kötni

Március 15-től kizárólag a Pénzügyi Szervezetek Állami Felügyelete által vezetett nyilvántartásban szereplő személyek, vagy szervezetek jogosultak biztosítások közvetítésére. A nyilvántartásban szereplő nyilvános adatokat bejelentkezés nélkül bárki megtekintheti a PSZÁF honlapján.

A biztosításközvetítői és szaktanácsadói regiszter létrehozása tavaly decemberben kezdődött el. Az engedélyköteles szervezetek és személyek, valamint szaktanácsadók adatait a felügyelet hivatalból, a saját belső nyilvántartásából emelte át. A nem engedélyköteles biztosításközvetítőket azonban azok a cégek kötelesek regisztráltatni, amelyek részére az érintettek biztosítást közvetítenek. A regisztráció a PSZÁF honlapján történik egyedi jelszóval való bejelentkezés után. A regisztrálók csak a saját és a közvetítőik adatai feltüntetése, módosítása tekintetében rendelkeznek jogosultsággal. Az adatok valóságtartalmáért ebben az esetben az adatok rögzítőjét terheli felelősség.

A Pénzügyi Szervezetek Állami Felügyelete a közelmúltban megjelentetett tájékoztatója szerint a híresztelésekkel ellentétben a nyilvántartásba történő feltüntetésért regisztrációs díjat fizetni nem kell. 

A nyilvántartás adatai közül nyilvánosak, így bárki számára hozzáférhető adatok egyebek mellett: a természetes személyek neve, a gazdálkodó szervezetek cégneve és székhelye, a nyilvántartási szám, annak az államnak a megjelölése, ahol a tevékenységet végzik, illetve azon szervezet adatai, akinek a részére az érintett közvetítő tevékenységet folytat. A nyilvántartás adatait a Felügyelet az internetes honlapján folyamatosan megjelententi, negyedévente pedig a Pénzügyi Közlönyben is közzéteszi.