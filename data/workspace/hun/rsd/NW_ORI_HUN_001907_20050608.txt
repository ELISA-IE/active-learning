Egy rossz éjszakával fizethetünk az olcsó piáért

Egy napi hideg élelemmel kell elindulni Romániába azoknak, akik cigarettát vagy szeszesitalt akarnak az országba behozni. Egy 40 évvel ezelőtt hozott rendelet szerint csak 24 óra elteltével lépheti át a határt a turista, ha dohányterméket vagy alkoholt vásárolt. A Vám- és Pénzügyőrség május közepe óta újra betartatja az 1964-es rendelkezést.

Mindössze 30 kilométerre van Debrecentől a nyírábrányi határátkelő. Így nagy a csábítás, hogy a jóval olcsóbb román áruházakban vásároljanak alkoholt és cigarettát a magyarok. Autóval ugyanis az út oda-vissza egy-két óra. Az út hossza nem változott az elmúlt egy hónapban, a bevásárláshoz szükséges idő viszont igen. Egy 1964-ben hozott rendeletet május közepe óta újra szigorúan betartanak a határon. A szabályozás szerint csak 24 óra elteltével lehet visszajönni az országba akkor, ha a turista alkoholt vagy cigarettát akar áthozni. A szigorítás megdöbbentette az utazókat.

Július 9-én esküvőre leszünk hivatalosak, jó hogy tudjuk, hogy nehogy már megajándékozzanak egy üveg itallal, és el merjem hozni, mert nem engednek vissza - hallhattuk Kiss Imrénét. Persze vannak olyan utasok is, akik örülnek a szigorításnak, így sokkal kevesebb lesz a bevásárló turista, és nem kell annyit várni. Enyhült az átkelés, könnyebbé vált, aki tisztességes úton megy, annak nincs mitől félni - mondta Albert György Lajos.

A szigorításra a határőr bódéra ragasztott lap hívja fel az utazók figyelmét. Emellett a vámosok is tájékoztatják az autósokat, ha ez az útlevélvizsgálat közben szóba kerül. A Vám- és Pénzügyőrség illetékese szerint azért van szükség a már-már elfeledett 40 éves szabály betartatására, mert sokan üzletszerűen hozták be az italokat és a cigarettát a határon. Az utasok nagy része sajnos kihasználta ezt a rendeletet, és turistaként rengeteg cigarettát és szeszes italt hozott be nap mint nap, kollégáim sajnos jóhiszeműek voltak. Az elmúlt hetekben úgymond bekeményítettünk, és szigorúan vesszük ezt a szabályozást - nyilatkozta Kupecz József, a VPOP Észak-Alföldi Regionális Parancsnokságának sajtóreferense. A hivatal munkatársa azt tanácsolja az utazóknak: jól gondolják meg, hogy mit is hoznak be az országba. Ha ugyanis nem tudnak egy napot maradni a román oldalon, kénytelenek a határon várakozni vagy otthagyni a cigarettát és alkoholt.