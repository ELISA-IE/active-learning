A lapok is találgatják a londoni merénylők kilétét

Ellentmondó értesüléseket közölt a vasárnapi brit sajtó a londoni merényletsorozat elkövetőinek lehetséges kilétéről. Az egyik lap úgy tudja, hogy a Scotland Yard az al-Kaida terrorhálózat balkáni kapcsolatait vizsgálja az ügyben, mások brit muzulmán terroristákra gyanakszanak. Közben Londonban két támadást is elkövettek muszlimok ellen, és a brit muszlim tanács szerverei felmondták a szolgálatot a gyalázkodó e-mailek tömege miatt.

Ellentmondanak egymásnak a tekintélyes brit lapok értesülései a csütörtöki londoni merénylők kilétére vonatkozóan. A The Independent on Sunday rendőrségi forrásokból úgy tudja, a vizsgálat arra a lehetőségre összpontosít, hogy az al-Kaida "tiszta", vagyis a brit terrorelhárítás látókörébe eddig be nem került európai "zsoldosokat" bérelt fel az eddigi legsúlyosabb nagy-britanniai terrorcselekmény elkövetésére. 

Balkáni muszlimok is lehettek

A lapnak hírszerzési illetékesek azt mondták: az elkövetők a Balkánon toborzott muszlimok is lehettek, akiket a brit rendőrség nem ismer. Ezt támasztja alá az is, hogy a merénylet előtt semmilyen előzetes figyelmeztetés nem futott be, ami arra utal, hogy a támadást nem az elhárítás számára ismert szélsőségesek követték el - áll a The Independent on Sunday cikkében.

A baloldali The Observer szerint ugyanakkor a brit terrorelhárítás nem zárja ki a gyanúsítottak köréből a tavalyi madridi vonatrobbantások értelmi szerzőjét, a szíriai születésű Musztafa Szetmarian Nasszert, akiről úgy tudják, hogy a spanyol fővárosban elkövetett merénylet után Nagy-Britanniába utazott.

Az al-Kaida a brit egyetemeken toboroz

A The Sunday Times kiszivárgott kormányzati feljegyzéseket idézve azt írta: az al-Kaida a brit egyetemeken toboroz gazdag középosztálybeli családokból származó, fiatal muszlimokat nagy-britanniai terrorcselekmények végrehajtására. 

A vezető vasárnapi brit lap szerint a belügy- és a külügyminisztérium által nemrég közösen összeállított hírszerzési dosszié szerint a terrorcsoport egész toborzó hálózatot épített ki a brit felsőoktatási intézményekben, és elsősorban mérnöki, valamint informatikus hallgatókat igyekszik megnyerni. A dosszié szerint az 1,6 milliós brit muszlim közösség kevesebb mint 1 százaléka, vagyis nem egészen 16 ezer személy tekinthető terrorista-szimpatizánsnak, és néhány százra tehető azok száma, akik készek tényleges terrorcselekmények végrehajtására.

A volt rendőrfőnök szerint britek a terroristák

Lord John Stevens, a Scotland Yard januárban leköszönt előző főparancsnoka a The Sunday Timesnak azt mondta: szinte bizonyos, hogy a csütörtöki londoni merényletek végrehajtói Nagy-Britanniában született terroristák voltak. Lord Stevens szerint "van annyi iszlám terroristajelölt ebben az országban, hogy ne kelljen külföldről toborozni". A londoni rendőrség volt vezetője szerint akár háromezer brit születésű vagy Nagy-Britanniában élő személy is megjárhatta Oszama bin Laden al-Kaida-vezér kiképző táborait. Lord Stevens felfedte: az utóbbi öt évben legalább nyolc, nagy-britanniai polgári célpontok ellen irányuló terrortámadási kísérletet sikerült meghiúsítani, és mindegyiket más-más csoport akarta végrehajtani.

Erőszaktól félnek az angol muzulmánok

A bizonytalanság érzése uralkodott el a londoni muszlimok körében a brit fővárosban csütörtökön véghezvitt merényletsorozat után: sok muzulmán hitű attól tart, hogy erőszak áldozatává válik csak azért, mert hírek szerint iszlámisták között kell keresni a robbantások elkövetőit. A nyolcmillió londoni lakos közel tíz százaléka iszlám hitű. A több mint félszáz halálos áldozatot követelő merényletek másnapján 8 ezer hívő gyűlt össze a Kelet-London mecsetben, ahol az imám arra buzdított minden muszlimot: higgyék el, hogy "helyük van a nagy-britanniai élet gazdag sokféleségében".

Ian Blair londoni rendőrfőnök elismerte, hogy a merényletek után Londonban elkövettek egy vagy két támadást muszlimok ellen, részleteket azonban nem közölt. Elmondta ugyanakkor, hogy a rendőrség kapcsolatban áll a muzulmán közösség vezetőivel. Külön biztonsági intézkedéseket azonban nem foganatosítottak a mecsetek környékén, noha a merényletek után annyi gyűlölködő elektronikus levél érkezett a brit muszlimok tanácsának e-mail címére, hogy a szerver nem bírta terhelést, és összeomlott. Pedig Tony Blair brit kormányfő közvetlenül a robbanások után kiemelte, hogy a Nagy-Britanniában élő muszlimok túlnyomó többsége törvénytisztelő polgár, aki ugyanúgy elítéli a merényleteket, mint mindenki más.