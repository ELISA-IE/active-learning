Képeskönyvvel nevelik a gyerekeket a toleranciasarokban

A fehér bot gyakorlati hasznosságától kezdve a kerekes székbe került Supermanig számtalan példán keresztül mutatja be egy képeskönyv a gyerekeknek a sérült emberek életét. A könyvvel egy fővárosi gyerekorvosi rendelőben ismerkedhetnek a gyerekek és szüleik. A tervek szerint minden megyeszékhelyen lesz olyan rendelő, ahol kialakítják a toleranciasarkot.

Toleranciára nevelő gyermekorvosi rendelők hálózatát szeretné kiépíteni a Házi Gyermekorvosok Egyesülete és a Mosolyország Alapítvány. Az alapítvány felajánlotta, hogy a gyermekorvosi rendelők várótermében kialakítanak egy színes sarkot, ahol a várakozó gyerekek és a szülők speciális könyvben megnézhetik, hogyan él egy fogyatékos ember. Eddig egy fővárosi rendelőben alakították ki a toleranciasarkot, de a tervek szerint minden megyeszékhelyen lesz legalább egy ilyen gyermekorvosi rendelő.

A képeskönyv különböző fejezetekben tárgyalja a látássérültek, a mozgáskorlátozottak, az értelmi fogyatékosok és a hallássérültek életének nehézségeit. Ezt megelőzően pedig elmagyarázza a gyerekeknek az olyan sokat hangoztatott fogalmakat, mint társadalmi integráció, tolerancia, társadalombiztosítás.

A látássérültek fejezetében esik szó a fehérbot hasznosságáról: ezzel a többi embernek is üzen a látássérült, valamint neki is segít a közlekedésben - áll a gyerekeknek szóló könyvben. A kerekes székes emberek életét többek között a Supermant alakító Christopher Reeve példáján mutatják be: az ő esetéhez hasonlóan bárki kerülhet kerekes székbe egy baleset miatt. "Lehet, hogy egy Down-szindrómással nem tudsz az élet komoly dolgairól elbeszélgetni, de az biztos, hogy feltétel nélkül elfogad majd téged, és szándékosan sosem bántana" - olvasható az értelmi fogyatékosokról szóló fejezetben.

A gyerekek és szülők szívesen lapozgatják a XIII. kerületi rendelőben lévő képeskönyvet, néhány szülőnek annyira tetszett az ötlet, hogy otthonra is megvette a könyvet - mondta a Mosolyország Alapítvány munkatársa. A toleranciára nevelő sarok kialakítása legfeljebb 300 ezer forintba kerül, az elsőt az alapítvány támogatásával hozták létre, a többiben szponzorok segítenek. A közeljövőben 2-3 újabb rendelőben alakítják ki a speciális sarkot.