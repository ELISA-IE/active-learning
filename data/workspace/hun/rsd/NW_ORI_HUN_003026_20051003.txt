Növekedtek a benzinkutak árkülönbségei

A benzinkutak közötti árkülönbségek az október 1-i áfacsökkentést követően a korábbinál valamivel magasabbak lettek. A kereskedők egy része ugyanis áraiban nem érvényesítette maradéktalanul az üzemanyagot terhelő forgalmi adó 25-ről 20 százalékra csökkentésének hatását.

A legrosszabbul a 98-as benzint tankolók járnak, de a 95-öst használóknak is akár 2-3 forinttal kerülhet többe a benzin a számítottnál (minél magasabb áron árusította egy kút a benzint, annál nagyobbnak kellene lennie az árcsökkenésnek) - írja a Napi Gazdaság. 

A dízelnél egészen más a helyzet. Ezen a téren az áralakítás is korrektebben zajlott és az árkülönbségek is csekélyebbek. Ezt valószínűleg a nagyobb verseny okozhatja. 

A kutaknál egyébként még mindig nem sok nyoma van annak, hogy harcolnának egymással. Kivétel azonban már több is akad. Az M7-es kezdőszakaszán levő OMV kútnál ugyanis a néhány méterrel kijjebb levő Esso 4-7 forinttal alacsonyabb árakat alkalmaz. Forgalma egyébként még így is láthatóan csekélyebb. Siófokon pedig egy kis Agip-kút igyekszik vásárlókat vonzani azzal, hogy a Tesco-benzinkúttal azonos árat alkalmaz. 

A Tesco-kutak továbbra is verik a mezőnyt, bár területi árkülönbségek itt is adódnak. (A színes kutak közül leginkább a JET tarja a lépést az áruházlánccal.) A siófoki áruház melletti töltőállomáson két forinttal olcsóbb a 95-ös benzin, mint a fővároshoz közel eső budaörsinél. Utóbbinál egyébként 265 forintért lehet ebből az üzemanyagfajtából tankolni. 

Péntekről szombatra virradóra kisebb zűrzavar támadt a kutaknál. Az Esso Budafoki úti kútjánál már péntek este a másnap hajnali árak voltak kirakva, vagyis egy nappal előrébb hozták az árcsökkenést. Néhány OMV-töltőállomásnál pedig az új árak csak késő délután kerültek ki. Ezeknél azonban legalább jó messziről láthatja az árakat az autós. 

A Mol kamaraerdei kútjának totemje azonban le volt takarva, az M7-es középső részén pedig mintha összebeszéltek volna, szinte egyetlen kútnál sincs árakkal ellátott totem. (A Shell az ország más részében is hasonló gyakorlatot követ.) A 83-as kilométerkőnél levő Essónál még a fejeknél sem találtunk árakat.