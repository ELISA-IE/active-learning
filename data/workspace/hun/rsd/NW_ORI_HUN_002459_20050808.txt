Eltanácsolják az izraelieket Törökországból

A terrorfenyegetettség miatt Jeruzsálem óva inti állampolgárait a török tengerparttól. Az izraeli terroristaellenes központ Törökország déli partjaira vonatkozó figyelmeztetést adott ki, miután az izraeli közlekedési miniszter péntek óta több, turistákat szállító izraeli luxushajót is elirányított a térségből.

Az izraeli terroristaellenes központ a "konkrét és súlyos terrorfenyegetések" miatt nem tanácsolja állampolgárainak Törökország déli tengerpartjainak felkeresését, a keleti Alanyától Kemer kikötőjéig.

Biztonsági okok miatt hétfőre virradóan az Antalya kikötőjébe tartó, 650 utast szállító Mirage hajót átirányították a ciprusi Larnaka felé, pénteken pedig "biztonsági kockázatok" miatt az izraeli közlekedési miniszter tiltotta meg négy luxushajónak, hogy kikössön Törökországban. Az izraeli rádió úgy értesült, a hajóknak terrorriadó miatt kellett útvonalat változtatni. Az öt, összesen 3650 utast szállító tengerjáró közül hármat Ciprusra irányítottak.