"Szembesülök végre a nézőkkel"

A BBC vasárnapi vendége Koltai Lajos operatőr, a Sorstalanság című film rendezője volt. A film Kertész Imre azonos című Nobel-díjas regényéből készült, és a Magyar Filmszemle zárófilmjeként mutatják be.

BBC: Hatalmas várakozás előzi meg a bemutatót, magas a mérce. Milyen érzésekkel várja a premiert?

Koltai Lajos: Szembesülök végre a nézőkkel. Ez egy újfajta érzés az életemben. Operatőrként rengeteget szerepeltem közönség előtt, voltam színpadon, hajlongtunk eleget a világ előtt. Mint rendező azonban először találkozom az első és igazi megmérettetés nagyon furcsa érzésével, amikor nem a barátaim ülnek a nézőtéren, hanem egy teljesen ártatlan és tiszta közönség. A nézőknek nyilván vannak kételyeik, és gondolataik a filmről már jó ideje. Eleget sajtóztunk is a film körül ahhoz, hogy mindenki véleményt alkothasson: mit gondol a filmről, mit vár tőle. Ez most megmérettetik. Mindjárt ott vagyunk a döntőben, és ezt az érzést nem igazán tudom megfogalmazni, de iszonyatos várakozás van bennem. Vajon mit szól majd az első olyan néző, aki semmit nem tud a filmről, soha nem látott egyetlen részletet sem. A televízióban ugyanis mostanában sokszor bemutattak egy-egy részletet. Nagyon kíváncsi vagyok, milyen lesz a fogadtatás.

BBC: Akkor elsősorban a közönséget fogja figyelni?

Koltai Lajos: Legszívesebben szembeülnék velük. A színházban is szívesen nézem a nézőket, és elég sok helyen ezt teszem. Emlékszem, régen a népstadionban is a nézők érdekeltek a meccs közben, hogy mit csinálnak. Szóval szép lenne látni az arcokat, de hallani mindenképpen szeretném. Úgy volt, hogy lesz egy vetítés a bemutatóval egyidejűleg, de ezt én nem szeretném, mert a bemutatón, ahol várhatóan 1800-2000 ember lesz, ha csak a legkisebb érzelmi megnyilvánulásokat hallhatom, az nekem óriási boldogság lesz. Nem szeretném magam ettől megfosztani. 

BBC: Nem nehezedett túl nagy súllyal az ön vállára az, hogy az első rendezése egy Nobel-díjas alapanyagból készül? Ráadásul az eddigi legnagyobb költségvetésű magyar film. Nyilván ehhez mértek az elvárások is. 

Koltai Lajos: Erre nem szabad gondolni közben. Hogyha ez foglalkoztatott volna, hogy mit szólnak majd, és mi van az én vállamon az adott pillanatban, akkor gyakorlatilag nem tudtam volna reggel fölkelni, és tisztességesen elindulni dolgozni. Nem lehet azt mondani, hogy ilyen nyomás alatt nem tudok dolgozni, és ki se megyek a forgatásra. Nem kell ezzel foglalkozni, csak csinálni kell. Természetesen jó azt tudomásul venni, hogy ekkora figyelem van körülöttünk, és ekkora a várakozás, illetve, hogy megszületett a Nobel-díj, ami életre segítette ezt a filmet. Annak a gondolatával dolgozni, hogy mi ennek a filmnek a jövője, viszont nem lehet. Ki kell menni, és csinálni kell a lehető legjobban, ahogy éppen az adott körülmények engedik, vagyis amit a nap megenged. Általában, miután készülős fajta vagyok - Szabóval együtt úgy gondoljuk, hogy a házi feladatot otthon kell elvégezni, nem a helyszínen -, úgy megyek ki a forgatásra, hogy biztosan tudom, mit szeretnék csinálni. És ekkor jön az a "kompromisszum-áldotta" idő, amivel meg kell küzdeni minden nap. A filmkészítés ma már kompromisszumok sorozatából áll, és csak az a kérdés, hogy az ember elég jól tudja-e megkötni őket. Én ezzel foglalkozom, meg azzal, hogy a fiú arca milyen aznap, és hogy el tudom-e vele hitetni, amit szeretnék, hogy az ő arcán megjelenjen. Ez volt a legfontosabb. Abban a pillanatban semmi más nem jut az ember eszébe. 

BBC: Mennyire volt emberi, illetve érzelmi kihívás ezt a filmet elkészíteni?

Koltai Lajos: A döntés Kertész Imre részéről, hogy én rendezzem, óriási megtiszteltetés és kihívás egyben az ügy nagysága miatt. Amikor ez eldőlt, akkor azonban még nem született meg a Nobel-díj. Hozzá kell tennem, hogy nem a Nobel-díjra készültünk rá, hanem egy ártatlan helyzetben elkezdtünk egy jófajta anyaggal foglalkozni, mert mindenki úgy érezte, hogy ebben olyan értékek vannak, ami valamire vihető. A regény átültetése nem tiszta adaptációt jelent, azt soha nem akartunk csinálni. Kertész Imre megírta a forgatókönyvet, és azt mondta, hogy itt van ez az anyag, szeretné benne az én víziómat látni. Nem azt kérte tehát, hogy a regényt adaptáljam, hiszen az irodalom és a film ábrázolásmódja között akkora a különbség, hogy ilyet nem is lehet kérni. Ez megtörtént, és Kertész Imre elégedett, nagyon boldog, és teljes mértékben vállalja az eredményt a változtatásokkal együtt is. Nem ült a nyakamon nap mint nap, teljes szabadságot engedett, mert úgy gondolta, hogy az sokkal jobb az ügynek. Ráadásul számos dolog még forgatókönyv formájában is ütközött a film kifejezésbeli lehetőségeivel. Bizonyos dialógusokat ki kellett hagyni, úgy csupaszítottam mindent, ahogy akartam, és ezekkel ő mindig egyetértett. Ez nekem óriási segítség volt. Nem kellett naponta egyezkedni, csak megmondtam, hogy éppen mit csináltam, ő pedig helyeselt. Az egyik irodalom, a másik pedig film. Kertész ezt rögtön felismerte. Jó volt vele együttműködni, a bizalmon alapult a közös munka. Most hogy viszontláthatjuk az eredményt, boldogok vagyunk. Valami olyasmi született, ami betartotta a regény szellemiségét - ez volt az egyetlen megállapodás -, és igyekezett elkerülni azokat az ábrázolásbeli problémákat, amik általában előfordulnak egy Holokauszt-filmnél. Hozzá kell tennem, hogy a filmnek nem a Holokauszt mint téma volt a célja, mint ahogy a regénynek sem, hanem az, hogy egy lélek útját kövessük kitartóan. Ahogy követjük útján ezt a fiút, beletévedünk a Holokausztba. Ez nem a célja, hanem a végeredménye a dolognak.

BBC: Ezek szerint sikerült megtartani azt az objektivitást, illetve távolságtartást, amitől a regény is különleges?

Koltai Lajos: Ezt csak Imre tudja visszaigazolni, és ez megtörtént. Ő azt mondja, hogy megvan a távolságtartás, sőt szerinte le is fordítottam a regényt azon a módon, ahogy nekem kellett képre fordítani. A távolságtartás szépséggel párosulva van jelen a filmben. Ábrázolásában ugyanis a szépségtől sem riad vissza a történet. Az irónia nem vesz részt ebben a filmben, különösen az önirónia nem ide való, ez nem az a film, nem kell rajta számon kérni. Viszont bizonyos helyzetek, mint a természet és a barakkok viszonya például önmagában hordoz valami furcsa iróniát a benne rejlő ellentét miatt. Amikor egy olyan természeti szépségű hely, mint például Buchenwald, ahova Goethe járt sétálni, és imádta azt a környéket, mert azt gondolta, hogy ezért érdemes élni, odaadja magát a barakkok részére, feloldhatatlan feszültséget képez. Egy szépség által körülvett helyen ott van valami, ami egyáltalán nem felel meg ennek a környezetnek. Ezt nem kellett ábrázolni, mert már jelen volt a természet jelenléte miatt.

BBC: Gyerekekkel dolgozott. Mennyire volt nehéz őket olyan élethelyzetekbe belehelyezni, ami az övéktől nyilvánvalóan távol áll? 

Koltai Lajos: Kötelességem volt, hogy tőlem tudjanak meg mindent a témáról. Nem szerettem volna, ha úgy jönnek a helyszínre, hogy készülnek a szerepre, vagy valaki fölkészíti őket rá. Ezért az utolsó pillanatig nem mondtam meg senkinek, hogy övé a szerep. Az volt a felelősségem, hogy elmondjam nekik, hogy miért vagyunk itt, hogy történhetett ez meg, és nekik ebben a helyzetben mi a dolguk. A legtöbb szó a főszereplő Marcellről esik, aki tényleg egy nagyon nyitott és okos fiú. Itta magába a szavakat, amiket mondtam neki. Láttam, ahogy feldolgozza, a szemén lehetett látni, hogy érti amit mondok, és meg fogja tudni csinálni. A többi szereplő, akikről ugyan kevesebb szó esik, szintén borzasztó jól szerepeltek a filmben. A Dohányos, a Rozi, a Selyemfiú mind nagyon fontos karakterek, akik végig ott vannak a Marcellal. Van egy nagyon pici szerep is, ami nagyon fontos, a Moskovitsé, ami az élettől való búcsúzás pillanatának szerepe. Ő az, aki a szelekciónál a rossz irányt kapja, ami azt jelenti, hogy még aznap nagy valószínűséggel el fogják pusztítani. Ezek a gyerekek hihetetlen szeretettel és nyitottsággal voltak jelen. Nekem ez nagy munka volt, de nagyon jó munka volt. Szerettem velük lenni, szerettem az arcukat minden nap látni. Rengeteget adtak a filmnek. Ami nehéz volt, az a következő. Miután egy hosszú történetet mondunk el - és ez egy hibája általában az képi ábrázolásoknak -, nem nagyon látszik a végén a változás, ami történt egy év alatt. Egy év rengeteg idő, főleg egy olyan állapotban lévő embernek, amilyenbe a szereplők kerülnek. Marcellon mégis látszik a történet vége. Látszik, hogy itt egy másfajta ember néz szembe velünk. Az elején meglévő ártatlanság, amivel indul a történet, és ami gyönyörűen és tisztán megvan a Marcell szemében, bölcsességgé válik. Egy bölcs, vén öregembert látunk a film végén. A tapasztalás tette azzá. Sokkal többet tud a világról, mint azok, akik tőle kérdeznek bármit is. Azzal a fajta bölcsességgel rendelkezik, amivel sajnos az idő megáldotta. 

BBC: Ebben talán szerepe volt annak is, hogy a forgatással egyszer le kellett állni. Ön egyszer azt nyilatkozta, hogy nem szabad leállni, mert fontos, hogy a lendület, a hangulat meglegyen. Nem Önökön múlt a leállás, mégis megtörtént. Hogy sikerült visszaállni?

Koltai Lajos: Ez nehéz volt, mert a feladás hangulata kezdett eluralkodni, azt hittem, hogy nincs tovább. Már egy óra készen volt a filmből, amit kronológiában forgattunk, vagyis egy kész filmrészlet volt az elejétől a végéig. Erre tudtam lelkileg és anyagilag is partnereket szerezni. Hámori András is így került bele, akit elhívtam Amerikából mint producert, hogy segítsen talpra állni. Egyszer már felajánlottam neki ezt a filmet, de akkor nem érdekelte. Most viszont az győzte meg, amikor látta ezt az egy órát. Meghatódott, és azt mondta, hogy ezt a filmet be fogjuk fejezni. Ilyen emberekre volt szükségem. Akkor jött a Magyar Mozgókép Alapítvány, a Mozgókép Kft, az ottani kuratórium, és mindenki, aki ebben nekem segíteni tudott, az ügy mellé állt, és azon törte a fejét, hogy hogy lehetne még azt a pénzt, ami rendelkezésre áll, vagy érkezni fog, átfordítani, hogy mindezekre visszatérítendő kölcsönt vegyünk fel. Azt tudtuk, hogy ha egyszer leállunk, akkor soha többé nem indulunk el. Ezt senki nem engedte meg magának. 

BBC: Számos nagy rendezővel dolgozott már együtt pályája során. Kik és hogyan hatottak Önre?

Koltai Lajos: Legnagyobb partnerem Szabó István. Huszonöt éve dolgozunk együtt. Ezt nem lehet kitörölni az ember életéből, ez házasságban is egy jelentős idő. Úgy élünk, mint két testvér, bátyóként tekintünk egymásra. A világnézetünket illetően is ilyen a viszonyunk, körülbelül ugyanazt gondoljuk a világról, azonosak vagyunk majdnem korban is. Együtt gondolkodunk a világ problémáiról, és ha filmet csinálunk, akkor mindig megbeszéljük, hogy hogyan kell, illetve hogyan nem kell az adott filmet megcsinálni. Miután alapvetően ő is vizuális típusú rendező, ha vele dolgozom, mindig a képből, a fényből és az emberi arcból indulunk ki. Ez az, amit tőle tanultam, anélkül, hogy ennek konkrét oktatás jellege lett volna. Amikor éppen nem forgattunk, csak például kávéztunk együtt, az ugyanolyan felkészülést nyújtott valami közös jövőre. Ez máig nem tört meg. A másik ember, aki későn érkezett az életembe, az a Giuseppe Tornatore. Anélkül, hogy előzetesen bárhol találkoztunk volna, egyszer váratlanul jött tőle egy fax, amiben közölte, hogy készítenek egy filmet, és gondoltak rám. Ez volt az Óceánjáró zongorista legendája. Talán a "Legend of 1900" címen ismerik jobban, ez lett a címe Amerikában. A következő közös film pedig a Malena volt, ami meghozta nekünk a sikert, illetve azt az egészen különleges lehetőséget, hogy eljussunk az Oscar-jelölésig. Ő azon vizuális rendezők egyike, aki szintén hatott rám. Egészen speciális metódussal dolgozik, és valamiért kiválasztott engem barátjának. Úgy gondolja, hogy amikor filmet csinálunk, akkor igazán csak egy ember érti őt, és ez én vagyok. Nem sokat beszélünk egymással, ő nem beszél túl jól angolul, én pedig csak angolul tudnék vele értekezni. Ettől van egy különös helyzet, mert megőrizzük egymásnak a titkainkat, mivel nem feltétlenül beszélünk ki mindent, és feltételezzük a másikról, hogy mit gondol. Azt azonban biztosan tudja, hogy én értem, amit leírt, és én valóban értem, és tudom is szolgálni képpel. Úgy gondolja, hogy ő létrehozott valamit, egy ideát, aminek van egy képi megjelenítése, az pedig a Koltai. A kettő így működik együtt. Ez az a két rendező, akikkel továbbra is szeretnék dolgozni, mint operatőr. Természetesen dolgoztam rengeteg rendezővel Amerikában és Magyarországon is. Biztos, hogy szinte mindenkitől kaptam valamit. Akikről pedig nem ejtettem szót, a régi nagy mesterek, magyarok, olaszok, franciák, akik mellett fölnőttünk a filmakadémián. Szabóval szinte teljesen ugyanazoktól a tanároktól tanultunk. Neki is a Máriássy Félix volt a rendezőtanára. Ezt a szellemet próbálnám őrizni. Ha bármit még akarna tőlem ez a világ, arra kérnének, hogy rendezzek, amit egyébként szeretnék is, akkor az említett mesterek gondolati világából nem fogok tudni kilépni. Ez a fajta filmcsinálás érdekel. Az ember érdekel, a drámai helyzet jobban foglalkoztat, mint a komédia. Alapvetően drámai alkat vagyok. Olyan történeteket keresek majd, amik erről szólnak. Az élet kicsit árnyékosabb oldala érdekel jobban.

BBC: Egy filmben elsősorban a színészek és a rendező kerül be a köztudatba. Ugyanakkor a vászonra kerülés pillanatában az operatőr kerül a középpontba. Ezt a kettősséget hogyan lehet feloldani?

Koltai Lajos: Örülök, hogy erről kérdez. Elsősorban a családomat szokta érdekelni, hogy az operatőrről miért csak két sor jelenik meg. Valóban furcsa helyzet, hogy a köztudatba nem kerül be, hogy mivel a film elsősorban képi kiindulású művészet, amiben a kompozíciónak nagy szerepe van, az operatőr szerepe igen hangsúlyos. A fény a legnagyobb ereje a filmnek. Fontos, hogy a fény éppen hova esik: kiemel valakit, vagy éppen eltakar. A fénynek karakterformáló ereje is van. Ez mind a mi kezünkben van. Ilyen módon nélkülözhetetlenek vagyunk. Mindig nagyon rossz volt, amikor ezt nem ismerték fel. Például Amerikában van egy tendencia, hogy kifejezetten technikai szerepkört tulajdonítanak az operatőrnek. Nekem azonban sikerült ezt a csatát megvívnom. Ennek az a titka, hogy eleve nem úgy hívtak oda, mint technikai személyzetet, hanem azért hívtak, mert ismerték a filmjeimet. A képeim szolgáltak alapul arra, hogy valaki Amerikában azt mondta, hogy ő a Koltait szeretné munkatársnak. Ezek az együttműködések meg is hozták a gyümölcsüket. Például Jodie Foster, aki alapvetően európai kultúrákon nevelkedett, azt mondta, hogy érezte, hogy magammal hoztam valamit az európai kultúrából. Úgy érezte, hogy képviselek valamit a látásmódommal - és lehet, hogy ez egyszerű humán látásmód -, ami mindenképpen európai. Ilyen módon a szerepköröm már nem csupán technikai volt. 

BBC: Azok után, hogy Ön egy nemzetközileg elismert operatőr, a rendezői szerepet hogyan élte meg?

Koltai Lajos: Nem volt ezzel gond. Mindig nagyon közel voltam a rendezőkhöz, és bizonyos értelemben részt vettem rendezésekben. Volt olyan produkció is, ahol az volt a feladatom, hogy megszervezzem a napot, akár mint rendező. Ezek az alkalmak sokat segítettek abban, hogy én ne legyek tanácstalan ebben a helyzetben. Így könnyen át tudtam lépni ebbe a szerepkörbe, nem okozott gondot. A Sorstalansággal, miután a nagyságrendje jelentős, több a gond, most a végén is. Inkább ez volt nekem meglepetés.

BBC: Gyakran látni olyat, hogy egy film főszereplője és rendezője is ugyanaz. Előfordulhat, hogy operatőr és rendező egy személy legyen? Ön nem akarta mindkettőt csinálni?

Koltai Lajos: Van ilyen, de én csak rossz példát tudok. Főleg, ha magyar példákból indulok ki, úgy gondolom, hogy ez a párosítás nem működött rendesen. Nem szeretem ezt a párosítást. Fölmerült, hogy így legyen. Nagyon sokakat meglepett az, hogy nem én leszek a kamera mögött. Mindenki azt hitte, hogy ez lenne a lényege a dolognak. Rájöttem azonban, hogy nem vállalhatom ezt a szerepet, mert a kettőt nem lehet egyszerre csinálni. Ráadásul itt a gyerekszereplőkkel kiemelten foglalkozni kellett. Ez igazi olyan rendezői feladat volt, amit nem lehet félvállról kezelni. Nem tudtam elképzelni azt a helyzetet, hogy én a gyereket beleviszem egy hangulatba, látom rajta, hogy elhiszi, amit mondok, közel van ahhoz, hogy meg tudja csinálni, és akkor én abban a pillanatban eltűnök a kamera mögött. Ez lehetetlenség. Akkor a gyerek elkezdené keresni azt a bácsit, akivel az előbb beszélgetett és kiesne a szerepből. Tudtam, hogy ezt a hibát nem követhetem el. Ez a két szerepkör csak ritkán gyakorolható együtt.

BBC: Oscar-díjra jelölt operatőr hogyan választja ki az operatőrét, ha ráadásul az első rendezéséről van szó?

Koltai Lajos: Bizalmi alapon. Láttam Pados Gyula filmjeit, bár itthon nem nagyon csinált filmet. A Kontrollt és a Terézanyut viszont kiemelném. Ezek sikeres filmek, főleg a Kontroll gyönyörű munka. Láttam azonban Angliában készült filmjeit is, amik nagyon szépek voltak. Nagyon régen úgy gondolom, hogy ő az egyik legtehetségesebb magyar operatőr. Úgy éreztem, hogy kell nekem egy meghosszabbítás, és ő egy olyan ember, aki elfogadta ezt a szerepkört. Jól tudtunk együttműködni, én sem kontrolláltam őt túlságosan, és ő sem befolyásolt engem a kelleténél jobban. Hagyta, hogy "megszüljem" a képet, és aztán kezdett ő gondolkodni. Örülök, hogy őt választottam, egy fiatal és magyar operatőrt, akivel nem csak a szó szoros értelmében beszélünk egy nyelvet. Annak is örülök egyébként, hogy az első rendezésem magyar film volt. Hiszem, hogy az anyanyelven kell először megszólalni.

BBC: Mi lesz a jövője a filmnek? Átjut az országhatárokon?

Koltai Lajos: Azt hiszem, hogy erre van esély. Mindent meg fogunk ezért tenni. Ezen dolgozik Hámori András. Először meg kell mutatnunk magunkat, szükség van erre a nagy bemutatkozásra, ahová olyan vendégeket is tudunk hívni, akikkel tárgyalni lehet, hogy forgalmaznák-e. Úgy gondolom, hogy ez a tiszta lelkű alkotás mindenhol számot tarthat érdeklődésre. 

BBC: Mik az Ön további tervei?

Koltai Lajos: Valószínűleg csinálok még idén filmet Szabóval. Annyit tudok, hogy valószínűleg magyar filmet fogunk készíteni, amire mindenki nagyon vár. Lehet, hogy Tornatorével is fogok dolgozni újra. Már gondolkodom saját rendezésen is, ami egyelőre csak egy szép terv, de remélem, megvalósul.