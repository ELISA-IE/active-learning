Jelentős nyereséggel adta el Vodafone-részét az Antenna

Lezárult szerdán a zárási jegyzőkönyvek aláírásával az Antenna Hungária (AH) Rt.és a Vodafone-csoport közötti tranzakció, ennek értelmében az AH a Vodafone Magyarország Rt.-ben meglévő részesedését a Vodafone-csoportra ruházza át. Az eladási ár 19,4 milliárd forint.

Az Antenna Hungária és a Vodafone között tavaly szeptemberben jött létre a megállapodás. E szerint az Antenna Hungária Rt. a Vodafone Magyarország Rt.-ben meglévő összesen 12 553 501 darab részvényét a Vodafone-csoportra ruházza át. Az Antenna Hungária Rt. Igazgatósága azért döntött az eladás mellett, mert a cég részesedése olyan alacsony szintre csökkent volna, amely jelentősen rontotta volna egy jövőbeli eladás értékét, és mert a Vodafone Magyarország Rt. középtávon sem fog osztalékot fizetni, miközben a harmadik generációs mobiltelefónia bevezetése miatt további igen komoly mértékű befektetések válnak szükségessé a Vodafone-ban, csakúgy, mint a másik két mobilszolgáltató társaságban - áll az AH közleményében.

Nagyon jó árat kapott az Antenna

A sikeres tranzakciót az tette lehetővé, hogy a Vodafone Magyarország Rt. az elmúlt két évben jelentősen növelte részesedését a hazai piacon. Az AH könyveiben a Vodafone-részesedés nyilvántartási értéke 17,7 milliárd forint, vagyis a 19,4 milliárd forintos eladási ár azon kívül, hogy azonnali készpénzbevétellel nyereséges kiszállást tesz lehetővé, megkönnyíti az AH jelentős projektjeinek finanszírozását, valamint a hitelállomány további csökkentését.

A két cég közötti üzleti kapcsolat a jövőben is fennmarad, az AH-csoport továbbra is bérelt vonali, szerviz-, valamint infrastruktúra-bérleti szolgáltatásokat nyújt a Vodafone Magyarország Rt. részére. Az Antenna Hungária részvényeinek árfolyama a Budapesti Értéktőzsdén szerdán 0,2 százalékos nyereségben volt, és 168 millió forintos forgalomban, 4300 forinton állt.