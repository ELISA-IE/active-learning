Az onkológiák átszervezését kritizálják az orvosok

Sok rákos beteg maradhat kezelés, sok onkológus pedig munka nélkül, az onkológiai ellátás átalakítása miatt - írja a Népszabadság. A lapnak nyilatkozó szakemberek szerint az átalakítás miatt sokan kényszerülnek hosszú utazásra egy-egy amúgy is roppant megterhelő kezelés miatt. A szakmai kollégium szerint ugyanakkor körültekintő döntés született. 

Vezető onkológusok szerint mechanikusan döntött az egészségügyi kormányzat az onkológiai centrumokról, több olyan kórháztól elvették a kezelés jogát, ahol eddig jól működött a rendszer, míg sok olyan kezelőhelyet létesítettek - szinte szakmai követelmények nélkül - ahol eddig nem volt ilyen - írja a Népszabadság. A lap szerint nem csak azok a helyek, amelyektől elvették a kemoterápiás kezelés jogát, hanem a kijelölt centrumok is hibásnak és átgondolatlannak tartják az új rendszert. Míg az átalakítás elveivel egyetértenek, a megoldásokkal már nem. 

A lap szerint az átalakítást azt tette szükségessé, hogy eddig négyszáz helyen, néhol teljesen kontrollálatlanul, néhol szakemberek nélkül végeztek onkológiai betegellátást. Ám a most kijelölt helyek jelentős része is alkalmatlan erre, miközben színvonalas és szakszerű ellátást biztosító központok nem kaptak jogosultságot. 

Csiba Gábor, a miskolci megyei kórház igazgatója a Népszabadságnak elmondta, sok beteg esetében elképzelhetetlen, hogy ötven-hatvan kilométert utazzanak egy-egy kezelésért. A főigazgató szerint érthetetlen, hogy miközben Ózdon frissen felújított, eszközökkel és személyzettel is tökéletesen felszerelt kórház van, Egerben hoztak létre centrumot, ahol sem a körülmények, sem a szakmai feltételek nem adottak a rákbetegek gyógyítására. Salgótarján is centrum lett, ahol azonban csak egy onkológus működik, aki eddig is a fővárosba küldte a betegeket. A jobb adottságú Gyöngyös sem fogadhat betegeket. Ózdhoz hasonló a dunaújvárosi Szent Pantaleon Kórház esete is.

Szűcs Miklós, a Sugárterápiás és Onkológiai Szakmai Kollégium elnöke azonban úgy véli, körültekintően jártak el a centrumok kijelölésénél. Szerinte a betegek utaztatásánál nagyobb baj, ha nem kapnak megfelelő ellátást. A kollégiumvezető szerint sok helyen csak anyagi okból végeztek kemoterápiát. Egy decemberi felmérés azonban azt mutatja, hogy a megkérdezett 35 osztály betegeinek 30 százaléka az új feltételek mellett nem vállalja a kezeléseket - derül ki a Népszabadság írásából.

A daganatok.hu ugyanakkor korábban arról számolt be, hogy az átalakítás alapvető szakmai célja minden daganatos beteg megfelelő helyen, lehetőleg centrumokban történő kezelése. Külföldi példák alapján ez önmagában jelentősen csökkentheti a rákos halálozást. Ennek egyik következménye, hogy több intézményben leállnak a kemoterápiás kezelések. Ezek főleg olyan kis kórházak, amelyek az elmúlt másfél évben nem tudtak eleget tenni a szakmai előírások teljesítésének. Tény, hogy sok betegnek emiatt utaznia kell majd a kezelésekre, de többségüknek nagyobb esélye lesz arra, hogy valóban szakszerű kezelést kapjon.