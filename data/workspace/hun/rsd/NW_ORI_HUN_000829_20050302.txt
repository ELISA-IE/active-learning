Háromszorozta profitját a Generali

A Generali Providencia Biztosító Rt. az elmúlt évet 4,2 milliárd forint adózás utáni eredménnyel zárta az egy évvel korábbi 1,5 milliárd forintos profit után - közölte a biztosítótársaság szerdán. Pálvölgyi Mátyás elnök-vezérigazgató szerint a magyar biztosítási piac 6,7 százalékkal bővült 2004-ben. 

A Generali Providencia Biztosító Rt. tavalyi, életbiztosításokból származó díjbevétele 30 milliárd forintot tett ki, ami 12,1 százalékos éves bővülést jelent. Tavaly a biztosítótársaság teljes díjbevétele 8 százalékos éves növekedés mellett meghaladta a 102,4 milliárd forintot. A befektetési állomány - a befektetési alapokhoz kötött életbiztosítások nélkül - az előző év végi állományhoz képest 11,6 százalékkal, 152,5 milliárd forintra nőtt.