Maffiavezéreket fogtak el a rendőrök

Gyilkossággal és zsarolással gyanúsított bűnszervezeti vezetőket fogott el a magyar rendőrség. A bűnözők ellen korábban nemzetközi körözést adtak ki. Egyelőre Magyarországon őrzik őket, de hamarosan kiadják őket hazájuknak, Szlovákiának, illetve Szerbia-Montenegrónak. Bár egyre több körözött személy bujkál hazánkban,  a Nemzeti Nyomozó Iroda illetékesei szerint nincs szó arról, hogy Magyarország a nemzetközi bűnözők paradicsoma lenne. 

Két rendkívül veszélyes, nemzetközi körözés alatt álló bűnöző elfogásáról számolt be keddi sajtótájékoztatóján a Nemzeti Nyomozó Iroda. Egyikük egy Nikola nevű szerb férfi, akit hazájában elkövetett emberölésért körözött az Interpol. A bűnöző a nyolcvanas évek végén, a kilencvenes évek elején Magyarországon tartózkodott, ezalatt jó kapcsolatrendszert alakított ki a helyi bűnszervezetekkel. Itt is követett el bűncselekményt, részt vett egy budaörsi rablásban. A hazai bűnüldözés egyszer már kézre kerítette, akkor kiadták Szerbiának, de 2002-ben társai fegyverrel támadtak rá az őt kísérő rendőrökre, és megszöktették a tárgyalásról. Hamis személyi igazolványt szerzett, megváltoztatta a külsejét, és azóta különböző európai országban bujkált. Magyarországra egy üzleti ügy miatt jött vissza, a szerb partnerszolgálattal együttműködő rendőrség augusztus 30-án Budapesten fogta el. Jelenleg kiadatási előzetes letartóztatásban van, és komoly biztonsági intézkedések mellett őrzik.

A másik bűnözőt, a szlovák Branislav A.-t október 3-án fogta el egy budai lakás előtt a Szervezett Bűnözés Elleni Igazgatóság speciális egysége. Őt bűnszervezet és terrorista szervezet alakítása, illetve zsarolás miatt keresték.. Szlovákiából 2004-ben tűnt el, amikor büntetőeljárás indult ellene és csoportja ellen. A szlovák rendőrségtől érkezett Stanislav Rada őrnagy elmondta: a szlovák szervezett bűnözői csoportok közül ez volt az egyik legmilitánsabb, fizikai kényszerrel, fegyveres fenyegetéssel követték el a bűncselekményeiket. A csoport főképp magánvállalkozókat zsarolt, védelmi pénzként 5-100 ezer korona közötti összeget követelt tőlük havonta. Egyes csoporttagokat embercsempészettel és dohánycsempészettel is gyanúsítanak

Branislavnak emberölésért is felelnie kell, kapcsolatba hozták ugyanis egy bírósági tárgyalás tanújának meggyilkolásával. A bűnszervezet tagjai most vizsgálati fogságban vannak, maga Branislav pedig a szerb férfihoz hasonlóan kiadatási előzetes letartóztatásban Magyarországon. Ügyével a 2004-ben alapított szlovák speciális bíróság és speciális ügyészség foglalkozik majd, amelyek szakterülete kifejezetten a szervezett bűnözés. "Tökéletesen beszélt magyarul, ezért Magyarországot második hazájának tekintette" - jegyezte meg Stanislav Rada őrnagy.

Petőfi Attila, a Nemzeti Nyomozó Iroda igazgatóhelyettese és Orosz István, a Bűnszervezetek Elleni Osztály vezetője kimagasló eredménynek tartják a két bűnszervezeti vezető elfogását. A sikerben szerintük fontos szerepet játszott a szomszédos országokkal folytatott közvetlen információcsere.

"A rendszerváltás és az európai uniós csatlakozás következtében a határok nyitottá váltak, egyre több körözött személy húzódik meg országunkban" - mondta Petőfi Attila. "A szervezett bűnözés nemzetközi jellege erősödik, s ez a magyarországi hadszíntéren is zajlik. Azért nem mondanám azt, hogy a mi hazánk paradicsoma ezeknek a nemzetközi bűnözői csoportoknak" - jelentette ki Orosz István.