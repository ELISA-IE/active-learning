Bilincsben vihetik apjához a megvert kisfiút

Jövő kedden rendőri közreműködéssel fogják elvenni anyjától egy 11 éves makói kisfút, hogy Németországban élő apjához vigyék. Az anya állítja: a gyerek nem akar apjához menni, mert korábban rendszeresen verte. A rendőrök végső esetben meg is bilincselhetik a kisfiút, ahogy egy levelükben írták.

Jövő kedden mennek a rendőrök a makói kisfiúért, hogy érvényt szerezzenek annak a német bírósági végzésnek, amely a Németországban élő apjának ítélte a gyereket. A 11 éves Sebestyén korábban a gyámhatóság előtt tett nyilatkozatában kijelentette, hogy nem akar az apjához menni, mivel rendszeresen verte és rosszul bánt vele. A bántalmazásokat tanúk is alátámasztották, és orvosi látleletek is igazolták a rendszeres verések nyomait.

"Írtunk egy levelet az Országos Rendőr-főkapitányságra azt kérdezve, hogy hogyan képzelik el a bírósági végzés végrehajtását, vagyis, hogyan választják el a gyereket az anyjától, hogy az apjához vigyék. Azt a választ kaptuk, hogy 'kézrátétellel és szükség esetén bilincseléssel' szereznek érvényt a végzésnek" - mondta Morvai Krisztina, a Női és Gyermekjogi Központ vezetője, aki szerint az emberi jogok nagyon durva megsértése lenne az, ha az ellenkező kisfiút, mint egy szökött bűnözőt, a rendőrök erőszakkal szakítanák el anyjától, hogy a határozat értelmében az erőszakos apjához vigyék".