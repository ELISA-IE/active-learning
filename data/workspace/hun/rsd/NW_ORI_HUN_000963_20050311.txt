Szélerőművet is építene a főváros az Unió pénzéből

19 nagyprojektet ajánl a kormány figyelmébe a főváros. A kormány ezek közül választja ki hamarosan azokat, amelyekre uniós támogatást kér. A nagyberuházások között szerpel például az 5-ös metró vagy P+R rendszerek kialakítása, a régión belül pedig Albertirsán építenének szélerőműparkot.

A közép-magyarországi régió már támogatta a Fővárosi Önkormányzat által uniós támogatásra érdemes nagyprojekteket. Összesen 19 nagyberuházás szerepel a listán, ebből hamarosan a kormány választja ki azokat, amelyekre támogatást kér Brüsszelben.

 

A tervezett beruházások közül az 5-ös metrónak van a legnagyobb költségigénye: a főváros előzetes listáján 789 milliárd forintot szerepeltetnek rá. 170 milliárdot igényelne a negyedik budapesti körút és az Aquincumi híd egységes fejlesztése. Szerepel még a tervek között az 1-es és a 3-as villamos vonalának meghosszabbítása is, ez a városvezetés tervei szerint több mint 80 milliárd forintba kerülne. Az uniós támogatásra javasolt projektek között szerepel még a Csepel-szigeti gerincút építése új nyomvonalon, a kötöttpályás elővárosi közlekedés fejlesztése, új P+R rendszerek kialakítása, az érdi kistérségi közlekedés-fejlesztés, a Dunakanyar közútfejlesztése, a váci Duna-híd megépítése, illetve a Duna-program.

 

A közlekedési nagyprojektek mellett - melyek jellemzője, hogy 12,7 milliárd forintnál nagyobb a költségigényük, a 6,3 milliárdnál nagyobb környezetvédelmi nagyberuházások közül is többet ajánlott a főváros a kormány figyelmébe. Ezek közül a legnagyobb költségigényű az úgynevezett Beszédes-program három projektje, ennek része például a homokhátság talajvízszint-szabályozása. Uniós pénzből folytatnák például a főváros kerületeinek szennyvízcsatorna hálózatai kiépítésére is. Emellett még több térségi szennyvízcsatorna-hálózat fejlesztésének támogatását javasolják. 25 milliárdos költségigényt tüntettek fel az Albertirsa külterületén egy szélerőműpark létesítésére, míg Budaörsön például a felszíni vízelvezetést oldanák meg 10 milliárd forintból.

 

Bakonyi Tibor, uniós ügyekért felelős MSZP-s főpolgármester-helyettes az [origo]-nak azt mondta: ezek a projektek akár 2015-ig is munkalehetőséget biztosítanának. A kormány hamarosan eldönti, hogy ezek közül melyik indítható 2007-2008-ban, és ezekre kér Brüsszeltől támogatást. Tavaly a városháza két tucat nagyprojektet ajánlott, végül azonban a szakmai zsűri csak egyet tartott támogatandónak.