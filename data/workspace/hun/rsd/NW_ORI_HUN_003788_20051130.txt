Még áll a Gyurcsány-cég miatti APEH-fegyelmi

Megindulása óta áll az a fegyelmi vizsgálat, amelyet egy APEH-alkalmazott ellen indítottak, aki indokolatlanul nézte meg a miniszterelnök egy korábbi cégének adatait. Az alkalmazott ugyanis azóta táppénzen van - írja a Népszabadság.

Egy tapodtat sem haladt előre az a fegyelmi vizsgálat, amelyet egy munkatársa ellen indított az APEH, mivel az indok nélkül nézte meg Gyurcsány Ferenc miniszterelnök korábbi cégének, a Fittelina Kft.-nek az adatait - írja a Népszabadság. A vizsgálatot már indulásakor felfüggesztették, mivel az érintett munkatárs táppénzre ment és ezalatt nem lehet eljárást folytatni ellene. A fegyelmi biztosnak, normál esetben jelentést kell készítenie, de ez a kötelezettség további 15 nappal meghosszabbítható. 

Nagy József, az APEH főosztályvezetője a lapnak azt mondta, a biztos még nem kereste meg írásban a munkatársat. Szakértők szerint az érintettet ebben az esetben is megilleti az ártatlanság vélelme. Az érintett munkaügyi bíróságon fellebbezhet a majdani adóhivatali döntés ellen. 