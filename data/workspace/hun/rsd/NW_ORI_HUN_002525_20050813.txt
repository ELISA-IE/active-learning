A magyar férfiak csak hetente háromszor fürdenek

Javulnak a higiéniai viszonyok Magyarországon. A tisztaság hiányára visszavezethető betegségek visszaszorulóban vannak - írja a Népszabadság. Több tusfürdőt veszünk, mint a franciák, pedig a magyar férfiak átlagban csak hetente háromszor zuhanyoznak. Még mindig jóval többet költünk alkoholra, édességre, cigarettára, mint tisztálkodási szerekre.

Javulnak a higiéniai viszonyok Magyarországon. A tisztaság hiányára visszavezethető betegségek, mint a szalmonella, a vérhas vagy a rühesség visszaszorulóban vannak. Tusfürdőből többet használunk, mint a franciák, igaz, a magyar férfiak átlagban még mindig csak hetente háromszor tusolnak, míg a nők négyszer-ötször. Amerikában kampányt indítottak, hogy felhívják az emberek figyelmét a tisztálkodás fontosságára. Itthon ilyen terv nincs.

A Gfk Piackutató intézet felmérése szerint egy átlagos magyar háztartásban évente 35 ezer forintot költenek tisztító- és tisztálkodási szerekre. A családok húsz százaléka ugyanakkor egyáltalán nem vásárol tisztítószert, tíz százalékuk pedig mosószert sem.

A magyarok jóval többet költenek alkoholra, édességre, cigarettára, mint tisztálkodási szerekre. Élvezeti cikkekre évente 12 ezer forintot költünk, fogkrémre, fogkefére 2000-2500-at. Évente fejenként két és fél tubus fogkrémet és alig több, mint egy fél fogkefét használunk el. Az ideális hat fogkrém és négy fogkefe lenne.   

Itthon az emberek személyes higiéniájára nem figyelnek külön a hatóságok, de az állami intézmények tisztaságára igen. Az Állami Népegészségügyi és Tisztiorvosi Szolgálat rendszeresen végez ellenőrzéseket. Különösen figyelnek az élelmiszer-előállítókra. Mészáros László, a Magyar Élelmiszer-biztonsági Hivatal munkatársa szerint ennek köszönhető, hogy egyre kevesebb a szalmonellás megbetegedés. 

A környezettel és a közintézmények mellékhelyiségeivel viszont nincs minden rendben. A Marketing Centrum felmérése szerint a budapestiek a legelégedetlenebbek az utcák tisztaságával. A vidéki városok lakói szerint kicsit jobb a helyzet. Sok panasz érkezett a vasútállomások, a vonatok mellékhelyiségeire, valamint az egészségügyi intézmények mosdóira is. Az Oktatási Minisztérium adatai szerint pedig a hazai iskolák közel felében sem kielégítőek a higiéniai feltételek.