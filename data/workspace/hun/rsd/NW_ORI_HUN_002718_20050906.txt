A vártnál alacsonyabb az augusztusi hiány

Hatvanmilliárd forint volt az államháztartás hiánya augusztusban. Korábban a Pénzügyminisztérium 99,8 milliárd forintos hiánnyal számolt. Az első nyolc hónap hiánya 996,4 milliárd forint, a várt deficit 97,4 százaléka.

Hatvanmilliárd forint volt a deficit augusztusban. Az államháztartás önkormányzatok nélküli hiányát korábban 99,8 milliárd forintra várta a Pénzügyminisztérium. Az első nyolc hónapban 996,4 milliárd forint hiányt mutatott a költségvetés, ez az éves előirányzat 97,4 százalékát - közölte a Pénzügyminisztérium kedden.

A központi költségvetés 27,7 milliárd forintos, az elkülönített állami pénzalapok pedig 0,6 milliárd forintos deficittel zártak. A társadalombiztosítás pénzügyi alapjainak egyenlege 31,7 milliárd forintos hiányt mutat.

Az első félévben a pénzforgalmi deficit a GDP 4,4 százaléka volt. Június végén a hat havi pénzforgalmi hiány az államháztartásban elérte a 988,1 milliárd forintot. Ez a júliusi vártnál nagyobb többlet hatására 936,4 milliárd forintra csökkent. Az első nyolc havi államháztartási deficit 996,4 milliárd forint lett, amely a GDP 4,47 százaléka. A korábbi várakozás 1036,2 milliárd forint, a GDP 4,65 százaléka volt.