Új pályázatot írtak ki a rádióelnöki posztra

Több napilapban is megjelent az a pályázati felhívás, amelyben a közrádió elnöki posztjára keresnek jelölteket. A hét elején zajlott előző pályázati körben a civil kurátorok nem támogatták az egyetlen jelöltet.

Új pályázatot írt ki a Magyar Rádió Közalapítvány kuratóriuma a rádióelnöki posztra, miután az előző körben nem sikerült elnököt választani. A pályázati felhívás több napilapban is megjelent, és e szerint június 14-ig lehet benyújtani a pályamunkákat. Ebben a pályázónak ismertetnie kell többek között a rádió jövőjével kapcsolatos koncepcióját és stratégiáját, elképzeléseit a szakmai megújulásról, az üzletpolitikáról, az ingatlangazdálkodásról és a humánpolitikáról.

Előzőleg Such Györgynek volt nagy esélye, hogy elnyerje a rádióelnöki posztot, a pártdelegáltakból álló kuratóriumi elnökségben megszerezte a kétharmados többséget (hét igen, egy tartózkodás). A civilszervezetek képviselőivel kiegészített nagykuratóriumban azonban csak egyszerű többséget kapott a hét elején a szükséges kétharmados támogatás helyett, így a pályázat sikertelen volt.