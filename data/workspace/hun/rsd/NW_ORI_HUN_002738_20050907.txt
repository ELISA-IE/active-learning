Elrendelték New Orleans erőszakos kiürítését

New Orleans polgármestere kiadta az utasítást a rendőröknek és a katonaságnak, hogy alkalmazzanak erőszakot azokkal szemben, akik maguktól nem hajlandók elhagyni a várost. A víz tele van mérgező anyagokkal és városszerte több helyen szivárog a gáz, ezért robbanásokra is számítanak az elárasztott New Orleansban. A városban megjelent a kolera: a szeméttel, ürülékkel és olajjal fertőzött víz miatt megjelent fertőzés már öt ember halálát okozta.

Kiadta az utasítást a rendfenntartó szerveknek és a katonaságnak a maguktól távozni nem hajlandó New Orleans-i lakosok erőszakos eltávolítására Ray Nagin, a város polgármestere, helyi idő szerint valamivel kedd éjfél előtt. "Mindenkit távozásra kell bírni, tekintet nélkül arra, hogy ki, miért ragaszkodik a maradáshoz" - áll a polgármester közleményében. A városban maradni hatalmas kockázatot jelent. Az elárasztott autókból benzin és különböző vegyi anyagok szabadultak fel, ezek vastag olajfoltokat képeztek a vízen. Városszerte több helyen észleltek gázszivárgást is, ezért robbanásokra is számítanak. A városban megjelent a kolera: a szeméttel, ürülékkel és olajjal fertőzött víz miatt megjelent fertőzés már öt ember halálát okozta. Az egészségügyi hatóságok már többször figyelmeztettek, hogy az árvíz szennyezettsége miatt emésztőrendszeri és légzőszervi betegségek, járványok kitörésével kell számolni. A washingtoni kormány egészségügyi szükséghelyzetet hirdetett ki a Mexikói-öböl egész amerikai partvidékére a járványok elterjedésének megelőzésére

A várost múlt hét hétfőn sújtotta a Katrina hurrikán, de a legnagyobb pusztítást a gátszakadások utáni árvíz okozta, amely szinte egész New Orleanst beborította. A hadsereg műszaki alakulatai egyes városrészeket csak három hónap múlva tudnak teljesen vízteleníteni. A város utcáin hullámzó víz felszínén olajfoltok úszkálnak, felette szemét, emberi ürülék és bomló holttestek bűze keveredik. Borzalmas látványra készülnek azok a szakemberek, akik részt vesznek a víz kiszivattyúzásában. Holttestek, rozsdásodó járművek és rengeteg szemét kerül várhatóan felszínre.