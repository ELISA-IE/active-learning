Szigorodnak a pénzmosás elleni szabályok

Az Európai Unió területén ezentúl keményebben fognak fellépni a pénzmosás ellen, miután az Európai Parlament csütörtökön első olvasatban jóváhagyta az erről szóló jelentést. A tervezet a terrorista tevékenység pénzelését is szigorúan büntetné - írja a Bruxinfo.

A jövőben a terrorizmus finanszírozása is bűncselekménynek számít - hangsúlyozta a jelentést gondozó Hartmut Nassauer. A német néppárti képviselő kijelentése voltaképpen a készülő új direktívának az egyik kulcseleme is egyben. A voksolással a képviselők támogatásukról biztosították a bizottság azon javaslatát, amely a jelenleg érvényes irányelv felülvizsgálatát szorgalmazza.

A képviselők emellett módosításokat fogadtak el, melyek a pénzügyi intézetek, jogászok, biztosítási ügynökök felelősségének pontosabb meghatározására törekszenek. Az új szabályozás kiterjed azokra az ügyfelekre, akik legalább 25 százalékos részesedéssel bírnak egy vállalatban (a bizottság 10 százalékot javasolt).

A pénzmosás elleni készülő direktíva kiterjed az úgynevezett nagy értékű cikkekkel - így például drágakövekkel, nemesfémekkel vagy műtárgyakkal - kereskedő személyekre, valamint az árvereztetőkre, ha "számukra 15 ezer euró vagy annál nagyobb értékben teljesítenek készpénzkifizetéseket". Ez a gyakorlatban azt jelenti, hogy azonosítani kell az ügyfeleket és a haszonélvezőket is.

A gyanús ügyleteket a pénzmosás elleni küzdelemért felelős pénzügyi hírszerző egységnek kell jelenteni: ez fogadja, elemzi és az illetékes hatóságokhoz továbbítja a gyanús ügyletekről szóló jelentéseket és a többi, esetleges pénzmosásra vagy terrorizmusfinanszírozásra vonatkozó információkat.

A 3. pénzmosás elleni irányelvet - melynek megfogalmazására tavaly júniusban tett javaslatot az Európai Bizottság - a tervek szerint június 7-én az Ecofin ülésén fogadják el.