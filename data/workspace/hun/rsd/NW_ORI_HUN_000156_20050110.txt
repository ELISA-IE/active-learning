Még évekig kizárják a mozgássérülteket

Bár az esélyegyenlőségi törvény értelmében január 1-ig minden középületet akadálymentesíteni kellett volna, azonban a mozgássérültek az ingatlanok mindössze 20-25 százalékába tudnak bejutni segítség nélkül. A kormány néhány héten belül dönt a jogszabály módosításáról, valószínűleg haladékot kapnak az intézmények.

A gyakorlatban nem bizonyult elegendőnek az a hat év türelmi idő, amit az esélyegyenlőségi törvény biztosított a középületek fenntartóinak, hogy a mozgássérülteknek átjárhatóvá tegyék az épületeket. Bár a törvény szerint január 1-jétől minden középületbe bejuthatnak segítség nélkül is a kerekesszékesek, az [origo] által megkérdezett kerekesszékes fiatalember szerint semmit sem változott a helyzet, a közforgalmú helyek nagy része továbbra sem átjárható.

Bodnár László kerekesszékhez kötött fiatalember az [origo]-nak azt mondta, tapasztalatai szerint az elmúlt években nem változott lényegesen a helyzet: a legtöbb épületbe nem tud segítség nélkül bejutni. Sopronban például még a bíróságra sem mehet segítők nélkül, mert több lépcsőn lehet csak bejutni az épületbe.

Ráadásul ott, ahol elméletileg gondoltak a mozgássérültekre - például üzletközpontok, plázák vagy éppen az egyetemek parkolóiban - gyakorlatban kevéssé használható a segítség. A mozgássérülteknek fenntartott parkolókat rendre elfoglalják az egészséges autósok, amit a parkolóőrök legtöbbször hagynak. A mozikban szerinte szintén alibi a mozgássérült helyek létesítése: csak az első sorba ülhetnek a kerekesszékesek.

Az esélyegyenlőségi tárcánál egyelőre nem nyilatkoztak arról, milyen szankciók várnak a mulasztó intézményekre. A tárca egyik munkatársa azt mondta, átdolgozzák a hatályos törvényt, a módosítás rövid időn belül a kormány elé kerül. Az [origo] úgy tudja, a módosítás lényege, hogy újabb haladékot kapnak az érintett intézmények.

Szakály József, a Mozgáskorlátozottak Országos Egyesületének főtitkára a Magyar Rádiónak korábban azt mondta: az önkormányzati kezelésben lévő középületek 13 százaléka akadálymentes. Békés, Pest, Jász-Nagykun-Szolnok megyében 22 százalékos, Somogy megyében viszont mindössze 8 százalékos az akadálymentesítés.