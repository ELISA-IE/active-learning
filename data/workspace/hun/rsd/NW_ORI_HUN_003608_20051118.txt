Jogsértően rázta le a prostituáltakat a kultúrház

Megsértette a diszkriminációellenes törvényt a fővárosi Aranytíz Művelődési Központ, amikor nem engedte, hogy a Prostituáltak Érdekvédelmi Szervezete a társadalomba való visszailleszkedésről tartson sajtótájékoztatót az épületben - állapította meg az Egyenlő Bánásmód Hatóság. Az EBH eltiltotta a további jogsértéstől az intézményt, a prostituáltak pedig azon gondolkodnak, hogy ismét szerveznének ugyanoda egy rendezvényt.

"Az Aranytíz Művelődési Központ eljárása megsértette az Egyenlő bánásmódról és az esélyegyenlőség előmozdításáról szóló törvényt" - mondja ki az Egyenlő Bánásmód Hatóság határozata. Az eset - ami miatt a prostituáltak keresetet indítottak - még a nyáron történt.

A Prostituáltak Érdekvédelmi Szervezete uniós pályázati pénzeket nyert képzésre, a társadalomba való beilleszkedés segítésére, és a kiírás szerint ezzel kapcsolatban kellett sajtótájékoztatót tartaniuk. Ennek levezénylésével egy rendezvényszervező céget bíztak meg, ez kereste fel a belvárosi művelődési központot.

"A cég az Aranytíz többszöri érdeklődésére, minden egyes alkalommal elmondta, hogy a rendezvényen prostituáltak nem vesznek majd részt, csak a képviselőik, az oktatás helyszínéül szolgáló iskola vezetése és a média" - mondta az [origo]-nak Földi Ágnes, a Prostituáltak Érdekvédelmi Szervezetének vezetője.

Földi Ágnes elmondása szerint két üresen álló kis helyiséget kértek délelőttre, de azzal az indokkal utasították el őket, hogy délután egy másik rendezvény lesz az épületben és, hogy nem tudnak számukra hostesseket biztosítani. Földi állítja, közölték a kultúrházzal, hogy ezt nem kérték, a rendezvényszervezőjük biztosította volna ezt a hostess-szolgáltatást.

Az Aranytíz Művelődési Központ kommunikációs igazgatója nem kívánta sem az esetet, sem a határozatot kommentálni. Halmos Ágnes szerint azért nem nyilatkoznak, mert még nem kapták meg a határozatot az Egyenlő Bánásmód Hatóságtól.

Földi Ágnes szerint bőséges tanulsággal szolgálnak a történtek. "Minden esetben érezzük, hogy nemkívánatosak vagyunk, miután meghallják a szervezet nevét."

A megnyert pályázat feltételei értelmében az érdekvédő szervezetnek kell tartania még egy sajtótájékoztatót. Az [origo] kérdésére, hogy ezt ismét az Aranytízbe kívánják-e szervezni, Földi Ágnes azt felelte: "Gondolkodunk rajta, kíváncsiak vagyunk, hogy mi történne." Újbóli megkeresésünkre a művelődési központ kommunikációs vezetője erre így reagált: "Jogkövető és törvénytisztelő magatartást fogunk tanúsítani a jövőben."