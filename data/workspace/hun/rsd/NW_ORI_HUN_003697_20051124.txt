Birtokfejlesztési kölcsönt indít az FHB

Az FHB Földhitel- és Jelzálogbank Rt. december 1-től elindítja az állami kamattámogatás mellett nyújtott birtokfejlesztési kölcsönt - jelentette be csütörtöki, budapesti sajtótájékoztatóján Gyuris Dániel vezérigazgató. A hitelt önálló helyrajzi számmal rendelkező, legalább 1 hektár területű termőföld - szántó, gyümölcsös, szőlő valamint gyep - megvásárlásához vehető igénybe. 

Az FHB 1 és 50 millió forint között ad hitelt egy-egy igénylőnek, de az összeg nem haladhatja meg a fedezetül felajánlott ingatlan hitelbiztosítéki értékének 60 százalékát. A futamidő 5-20 év lehet, legfeljebb két év türelmi idővel. 

A kölcsön kamata ötéves kamatperiódus esetén évi 7,85 százalék, tízéves kamatperiódusnál évi 7,8 százalék. A hitel futamidejére, de legfeljebb 20 évre a ténylegesen megfizetett kamat 50 százalékának megfelelő mértékű állami kamattámogatás igényelhető.  A kezelési költség mindkét kamatperiódus esetén havi 0,17 százalék, a szerződéskötési díj a jóváhagyott kölcsönösszeg 0,5 százaléka, az értékbecslési díj 30-75 ezer forint. A teljes hiteldíjmutató (THM) egy 20 éves futamidejű, 5 millió forintos kölcsönösszeg esetén, 37.500 forintos értékbecslési díj figyelembevételével, ötéves kamatperiódusnál 10,73-10,77 százalék, tízéves kamatperiódusnál 10,67-10,71 százalék. 

A havi törlesztő részlet egy 20 évre felvett, 1 millió forintos kölcsön esetén hasonló, mint az új lakás vásárlására felvett, ugyanilyen összegű és lejáratú támogatott hitelé. A törlesztő részletet a vezérigazgató szerint a bérleti díj alternatívájának tekinthetik a gazdálkodók.

Az állami kamattámogatás 18 milliárd forintos hitelösszegig áll rendelkezésre, ennyit a jelzálogbankok Gyuris Dániel szerint a jövő év első félévéig kihelyezhetnek. Az FHB ebből várhatóan 40-50 százalékot hasít ki partnereivel. A jelzálogbankok eddig is nyújtottak földjelzáloghitelt, portfoliójukban azonban eddig elenyésző mértéket képviseltek. A nettó kamatoknak ugyanis legalább 6 százalék alá kellett esniük ahhoz, hogy érdemben nyújtható legyen a futamidő, s az ágazat jövedelmezőségéhez igazodó szintre lehessen levinni a törlesztő részletet. Gyuris Dániel felhívta a figyelmet: nem szabad hagyni, hogy a rendszer felpuhuljon. A bankoknak a kamatmegállapítás módját figyelembe véve nem sok mozgásterük marad a kockázati felár beépítésére. A kamat ugyanis nem haladhatja meg az öt, illetve tízéves államkötvények szerződéskori átlagos hozamának 1,75 százalékponttal növelt mértékét. Az FHB pedig 20-40 bázisponttal drágábban szerzi a forrást, mint a magyar állam - tette hozzá.