Csaknem minden háztartásban van színes tévé

Általánosan elterjedt a színes tévé Magyarországon. A GfK felmérése szerint 2004-ben lassú növekedési tendencia és árcsökkenés jellemezte a szórakoztató elektronikai termékek piacát.

Mindenkihez eljutott a színes tv Magyarországon. A színes televízió mára alapfelszerelésnek számít, a háztartások 99 százaléka rendelkezik vele - áll a GfK Piackutató Intézet felmérésében. 2004-ben a korábbi évhez képest megháromszorozódott azon háztartások aránya, ahol már két színes tévé van, jelenleg ez az összes háztartás 33 százaléka.

Az új, digitális technológiát hordozó szórakoztatóelektronikai eszközök, különösen a DVD-rekorderek és lejátszók piacán volt tapasztalható jelentős növekedés: mára a háztartások közel egynegyede rendelkezik DVD-lejátszóval. A videokamera még mindig luxuscikknek számít, azonban így is terjed: a háztartások tíz százalékába jutott el a felmérés szerint.

A szintén luxuscikknek számító házimozival 2003-ban még csak a háztartások két százaléka rendelkezett, de mára ez az arány nyolc százalékra növekedett. A videolejátszó készülékek népszerűbbek: mára a háztartások 57 százalékában megtalálható ez az eszköz. A projektoros, LCD- és plazmaképernyős televíziók - noha piacukon jelentős forgalomnövekedés tapasztalható - egyelőre elenyésző arányban vannak jelen a magyar háztartásokban.

A GfK felmérése szerint a 2004-es évet az árcsökkenés és a lassú növekedés jellemezte a szórakoztatóelektronikai termékek piacán. A korábbi két számjegyű növekedés hosszú távon nem volt tartható az intézet elemzése szerint. A tendencia mögött a lakáshitel-visszafizetések megkezdése áll. A túlfogyasztó háztartásoknak a tartozások miatt vissza kellett fogniuk a kiadásokat.