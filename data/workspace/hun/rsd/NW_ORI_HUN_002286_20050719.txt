Betiltották a légszennyező fűnyírókat

Évente egymillió tonna káros anyagot bocsátanak a levegőbe az olyan kétütemű kisgépek, például fűnyírók, amelyekben nincs katalizátor. Ezért augusztus elsejétől az Unióban, így itthon is, tilos árulni őket. A kétütemű motorral működő autók is kikerülnek lassan a forgalomból. Idén július elsejéig közlekedhettek Magyarország útjain azok a Barkasok, amelyekben nincs katalizátor. 2007. július elsején a szabályozás már a személyautókra, a körülbelül 20 ezer, katalizátor nélkül forgalomban lévő Trabantra és a Wartburgra is vonatkozik.

Augusztus elsejétől tilos olyan kisgépeket árulni a boltokban, például fűnyírót vagy láncfűrészt, melyekben kétütemű motor van, katalizátor viszont nincs. Az Európai Unió döntéshozói azért tiltották be ezeket a gépeket, mert súlyosan szennyezik a levegőt. Szakértők kimutatták, hogy egy kétütemű motorral felszerelt láncfűrész egy óra használat alatt annyi káros anyagot bocsát ki, mint egy modern autó kétezer kilométer megtétele közben. Az Európai Unióban évente egymillió tonna káros anyagot bocsátanak a levegőbe az ilyen kisgépek.

Az előírás ugyanakkor nem jelenti azt, hogy ki kell dobni a régi kétütemű kisgépeket, az otthoni fűnyírót és láncfűrészt addig lehet használni, amíg tönkre nem megy. Sőt, gyártani is lehet kétütemű motorral működő gépeket ezután is, ha azok megfelelnek az előírásoknak és katalizátort tesznek rájuk. Az Egyesült Államokban jelenleg is forgalmaznak katalizátoros fűnyírókat.

Szoboszlay Miklós, a Gazdasági és Közlekedési Minisztérium főosztályvezetője az [origo]-nak elmondta, hogy a Fogyasztóvédelmi Főfelügyelőség emberei fogják ellenőrizni, hogy a boltokban csak olyan kisgépeket áruljanak, amelyek rendelkeznek a megfelelő tanúsítvánnyal arról, hogy nem lépik túl az előírt károsanyag-kibocsátási értékeket. "Ez a jövő év elejétől válik igazán élessé, vagyis ekkortól számíthatnak ellenőrzésre a boltok" - fogalmazott a főosztályvezető. Ami az üzletekben felhalmozott készleteket illeti, a 2004. augusztus elseje előtt gyártott gépeket még eladhatják.

A kétütemű autók is kikerülnek lassan a forgalomból

Idén július elsejéig közlekedhettek Magyarország útjain azok a Barkasok, amelyekben nincs katalizátor. Egy új katalizátor 20-30 ezer forintba kerül. 2007. július elsején a szabályozás már a személyautókra, a körülbelül 20 ezer katalizátor nélkül forgalomban lévő Trabantra és a Wartburgra is vonatkozik, ha azt 2004. augusztus 15-e előtt vette tulajdonosa. Ha azóta szerezte, akkor már idén július elsején abba kellett hagynia a közlekedést a kétüteművel. Ha valaki nem teszi meg a szükséges lépéseket, egy ideig nem történik semmi, ám amikor legközelebb be kell szereznie a zöldkártyát, nem fogja megkapni. A hatóságok remélik, hogy az új szabályozással csökkenni fog a magyarországi légszennyezettség.

Megnőhet az elhagyott roncsautók száma

Az elmúlt évtizedben itthon és Európában a nagyobb gyárterületek felszámolásával csökkent ugyan valamelyest a levegő szennyezettsége, tovább nőtt viszont a pollen- és porkoncentráció és a járművek által okozott légszennyezés. Angol kutatók kimutatták, hogy rákos és asztmás megbetegedéseken túl a szennyezett területeken háromszor gyakoribb a koraszülés is, és az itt születők tüdeje visszamaradhat a fejlődésben. A légszennyezés miatt a gyerekek gyakrabban küzdenek mentális problémákkal, fáradékonyabbak lesznek, az iskolában pedig koncentrációs nehézségeik adódhatnak. Az ólomszennyezés már az újszülöttekben is kimutatható. 

Ugyanakkor hazai szakemberek attól tartanak, hogy az elkövetkező időszakban ugrásszerűen megnövekszik majd az elhagyott roncsautók, Trabantok, Barkasok, Wartburgok száma az utak mentén és az erdőkben. Szoboszlay Miklós szerint látványosan biztos nem fog nőni az ilyen elhagyott kocsik száma, mert 2007-től az autóbontóknak ingyen be kell venniük ezeket az autókat. "Persze így is elképzelhető, hogy valaki kivágja az alvázszámot és otthagyja a kocsit az erdőben, de miért vállalná a kellemetlenséget, ha egyszerűbben is megszabadulhat tőle?" - kérdezte a főosztályvezető.