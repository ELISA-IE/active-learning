Diákok mondják az ünnepi beszédeket Szegeden

Diákok szónokolhatnak idén a szegedi központi ünnepségeken, erre először március 15-én lesz alkalmuk. Jelentkezni azzal a szöveggel lehet, amit szívesen elmondanának a szegedi Dóm téren. Zsűri dönt róla, hogy kit választ erre a feladatra. A győztes kétszázezer forint értékű utazási utalványt kap. 

A város központi ünnepségein idén diákok szónokolhatnak - döntött a szegedi önkormányzat. A március 15-i ünnepségre már ki is írták a pályázatot, a 11. és 12. évfolyamos diákok március 1-ig küldhetik be azt a szöveget, amit szívesen mondanának el a Dóm téren. A beérkező pályázatok közül zsűri választja ki a legjobbat, amit készítője felolvashat az ünnepségen, illetve választanak második és harmadik helyezettet is. Az idei városi ünnepségeken kizárólag a diákok beszédei hangzanak majd el, politikusi beszédek nem lesznek.

A pályázati felhívást a napokban juttatták el a középiskolákba, ezért egyelőre nem tudni, hogy mekkora az érdeklődés - mondta az [origo]-nak a szegedi önkormányzat munkatársa. A legjobb beszéd írója 200 ezer forintos utazási utalványt kap, a második és harmadik helyezett pedig 100, illetve 80 ezer forintos utazási utalványt. A zsűri tagja lesz egy magyar- és egy retorikatanár, a diákpolgármester, valamint az önkormányzat oktatási bizottságának elnöke.