Merényletkísérlet Rugova koszovói elnök ellen

Sikertelen bombamerényletet hajtottak végre a koszovói elnök ellen. Ibrahim Rugova épp Javier Solanával, az Európai Unió bizottságának kül- és biztonságpolitikai biztosával készült találkozni. A robbanásban egy ember megsérült.

Pokolgép robbant kedden reggel Koszovó fővárosában. A robbantást Pristina központjában, Ibrahim Rugova koszovói elnök gépkocsikonvojának útjában, és egy kormányzati épület közelében hajtották végre. A robbanó szerkezetet egy szemetes kukába rejtették.

A támadásnak egy sérültje volt - erősítette meg az elnöki biztonsági szolgálat. A sérült nem tartozott az elnök kíséretéhez, állapota nem súlyos. A környező épületek ablakai betörtek és kisebb anyagi kár keletkezett.

Ibrahim Rugova éppen Javier Solanával, az Európai Unió bizottságának kül- és biztonságpolitikai biztosával készült találkozni. Solana kedden reggel érkezett Pristinába, hogy tárgyaljon az 1999 óta ENSZ-kormányzás alatt álló Koszovó vezetőivel.

A merényletet egy héttel azután kísérelték meg, hogy lemondott hivataláról Ramus Haradinaj koszovói kormányfő, volt albán gerillaparancsnok, aki feladta magát az őt háborús bűnökkel vádoló hágai Nemzetközi Törvényszéknek.