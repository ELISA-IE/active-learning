Saját őre rabolta ki a bankot

A biztonsági őr rabolta ki hétfőn reggel az Örs vezér téren található bankot. A férfi fegyverrel kényszerítette az alkalmazottakat a pénzes zsákok átadására, majd elmenekült a helyszínről.

A biztonsági őr rabolt bankot hétfőn reggel az Örs vezér téren. Nyitás előtt még az őr kísérte be a pénzszállító autó munkatársát a bankba, segített a fiókba érkező pénz átadásában. Miután a pénzszállító elment, a 49 éves biztonsági őr fegyverrel megfenyegette a bank két alkalmazottját, és a pénzes zsákokat követelte. A zsák átvétele után a két alkalmazottat megbilincselte, majd elmenekült a helyszínről. 

A rablás során lövés és személyi sérülés nem történt, az anyagi kár megállapítása még tart. A férfi ellen - akiről nem tudják, hogy gyalog, vagy járművel távozott-e a bankból - országos körözést adtak ki, és a rendőrség nagy erőkkel megkezdte a nyomozást. 