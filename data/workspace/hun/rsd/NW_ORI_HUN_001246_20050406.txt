Az Erste lett a régió legnagyobb bankja

Az Erste Bank 2004 végére ügyfeleinek számát és mérlegfőösszegét tekintve Közép-Európa legnagyobb pénzügyi szolgáltatójává lépett elő, ezzel kiszorította vezető pozíciójából a belga KBC-t.

Közel 12 millió ügyfelével az Erste Bank már öt éve a legszélesebb ügyfélkörrel rendelkezik a Közép-Európa országiban tevékeny pénzügyi-szolgáltatók közül. Második a belga KBC 9,1 millió, harmadik a Raiffeisen International 5 millió ügyféllel.

Közép-Európában elért, 33,3 milliárd eurós mérlegfőösszegét figyelembe véve az Erste Bank a 2004-es üzleti évet szintén első helyen zárta, második helyre szorítva a belga KBC-t, melynek mérlegfőösszege 31,1 milliárd euró. Harmadik és negyedik helyen az olasz UniCredito (30,6 milliárd euróval) és a HVB- leány Bank Austria- Creditanstalt (30,0 milliárd euróval) végzett.

Az Erste Bank lakossági bankként Csehországban, Szlovákiában, Magyarországon, Horvátországban és Szlovéniában van jelen. A lakossági betétállományt tekintve Csehországban és Szlovákiában piacvezető, Magyarországon a harmadik közel 10 százalékkal - derül ki az Erste [origo]-hoz eljuttatott közleményéből.

Az Erste-csoport az elmúlt években összesen nyolc intézetet vett át, közöttük a legnagyobb cseh és szlovák bankot. Legutóbbi akvizíciója a magyar Postabank volt.