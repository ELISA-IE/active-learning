A GKM a megtakarítások vesztese

Szerdán tárgyal első olvasatban a jövő évi költségvetésről a kormány. A legtöbbet, 65 milliárd forintot a gazdasági tárcának kell spórolnia - értesült a Népszabadság. A tárcakeretek első tervéből annyi kiolvasható, hogy a viták inkább a lefaragások elosztásáról szólnak majd, és nem arról, ki kapjon többet.

A miniszterek szerdán szembesülhetnek először a jövő évi tárcakeretekkel. Nagy vita várható: jelentős megszorításokra lesz szükség, hogy fedezni lehessen az adóreform jövő évi lépéseit - az áfa felső, 25 százalékos kulcsának 20-ra csökkentését, és az szja 38 százalékos kulcsának 36-ra mérséklését. A kormányfő már korábban bejelentette: 200 milliárdos spórolásra lesz szükség, amelyből 120 milliárd forintot azon pályáztatási keretek elvonása jelent, amelyekről eddig a tárcák saját hatáskörükben dönthettek, és amelyek nem kapcsolódnak uniós programokhoz.

Nagy, de egyszeri bevételt jelent a Budapest Airport privatizációja, amiből 200 milliárd forintot várnak 2006-ban. Igaz, ahhoz, hogy ebből a kiadásokat is fedező költségvetési bevétel legyen, meglehetősen különleges pénzügyi elszámolási technikát kell majd alkalmazni.

A lap információi szerint a tárcánál azt valószínűsítik, hogy esetleg jövőre is alkalmazni kellene az idei módszert, és különleges tartalékot kellene képezni arra az esetre, ha a bevételek nem a vártnak megfelelően alakulnának. Az adóreform ugyanis bizonytalanná teszi a bevételek tervezését, ráadásul az intézkedés megnyugtathatná a kétkedő elemzőket is. Ebben az esetben azonban a tárcák jövőre is számíthatnak arra, hogy a kialkudott keretükből még lecsippentenek az év elején. A tartalék mértéke 2006-ban is elérheti a 100-150 milliárd forintot is.

Az egyeztetések nehéznek ígérkeznek, hiszen a tárcáknak az idén megspórolt összegeken felül kell további milliárdokat megtakarítaniuk. A nagy vesztesek közé fontos tárcák tartoznak jövőre; azok, amelyek jelentős lobbierőt képviselnek a kormányon belül. 

Pénzügyminisztériumi források szerint a legtöbbet a gazdasági tárcának kell spórolnia: a neki szánt 65 milliárd forintos lefaragási kényszer az idei költségvetésének több mint a 20 százalékát teszi ki. A földművelésügyi tárcánál előírt 60 milliárdos megtakarítás is 20 százalék körüli spórolást jelent. A Belügyminisztériumnak 45 milliárdot, az oktatási tárcának pedig 40 milliárdot kellene lefaragnia. Az EU-integrációs költségvetést 8 milliárddal kurtítják meg, a környezetvédelmit 10 milliárddal, a kulturálisat 15 milliárd forinttal, míg 7 milliárd forintot veszít jövőre az igazságügyi, négyet pedig a külügyi tárca. Igaz, utóbbi már jelezte: ebből hárommilliárd forintot rá kíván terhelni a Határon Túli Magyarok Hivatalára. 

A költségvetés tervezetét legkésőbb szeptember 30-án be kell nyújtani, ehhez a kormánynak augusztus végére elvben meg kellene kapnia a pénzügyminisztériumi előterjesztést. Így egy-másfél hónap van az alkura - írja a Népszabadság.