Tejivó szobor, csodás padlizsán ejti ámulatba a hívőket

Különös, vérnek látszó anyagot könnyező Szűz Mária szoborra bukkantak egy amerikai templomban. A csodának vélt jelenség híre hamar elterjedt, úgyhogy hívők ezrei sereglettek a templomba, hogy a saját szemükkel lássák a Madonna könnyeit. A jelenség nem egyedi, a világ számos táján találtak már hasonló szobrokat, sőt a legtöbb vallásban megszokottnak, gyakorlatilag mindennaposnak számítanak a hasonló csodák. Allah zöldségeken, gyümölcsökön tűnik fel előszeretettel, míg Buddha a szivárvány színében pompázva kápráztatja el követőit.

Vérhez hasonló anyagot kezdett könnyezni egy kaliforniai templom Szűz Mária szobra. A vietnami áldozatok emlékére épített templomba folyamatosan érkeznek a zarándokok, hogy megtekintsék a fehér, betonból készült szobrot. A dolog nem nagy újdonság. 2003-ban a bangladesi Csittagong városában a vitrin mögött tartott Szűz Mária szobrának arcán jelentek meg könnycseppek. A BBC által megszólaltatott szakértők szerint az üvegbura miatt lecsapódó pára okozhatta a titokzatos könnyeket a márványszobor arcán. Ez azonban a hívőket nem érdekelte, ezrek sereglettek a templomba, hogy megcsodálják a jelenést.

Találtak már hasonló szobrokat a világ számos táján, így Írországban, Spanyolországban, Mexikóban, Puerto Ricóban és Beninben is. Olaszországban gyakorlatilag egyetlen év sem múlik el anélkül, hogy ne bukannának újabb és újabb könnyező Szűz Máriákra. A rengeteg csoda miatt itt általában a rendőrség is megvizsgálja az eseteket, hogy kiderüljön, nem szemfényvesztésről van-e szó.

Ausztráliában egy 16 éves fiú vásárolt egy Madonna-szobrot egy Sydney melletti városkában, amely könnyezni kezdett, de ezrek jártak a perth-i könnyező Szűz csodájára is. "Amikor néhány hete elmentem, hogy magam is szemügyre vegyem a szobrot, rossz előérzetem volt és kétségeim voltak, de őszintén lenyűgözött" - vallotta be az AFP-nek a helyi érsek, hogy őt is ámulatba ejtette a csodás jelenés. Bár sokan trükköt sejtettek a szobor csodája mögött, ezt eddig senkinek nem sikerült bizonyítania.

Padlizsán, dinnye, hal

Jóval különösebb módokat választ magának Allah, ha hírt szeretne adni magáról. Az angliai Boltonban egy muszlim asszony a piacon vásárolt padlizsán felvágásakor vette észre, hogy a zöldség magjai egy olyan arab írásjelet formáznak, melynek jelentése: Allah létezik. A Daily Mail szerint pár hétig bárki megtekinthette a csodás padlizsánt, amit ezután apró darabokra vágtak és szétosztottak a hívők között. A brit muszlimoknak egyébként is nagy szerencséjük van a zöldségekkel. Egy évre rá, 1997-ben állítólag hasonló csoda történt Londonban is. Egy 14 éves lány pedig egy paradicsomban vélte felfedezni az "Allah az egyetlen" és a "Mohamed az ő prófétája" mondatokat. Egy hollandiában élő török férfi pedig tojásokon és babszemeken látta felbukkanni Allahot.

Az afrikai Szenegálban egy görögdinnyén látták feltűnni Allah nevét, Csádban pedig egy újszülött kézfején volt látható Mohamed próféta jele a helyi lapok beszámolói szerint. Indiában egy paradicsomban fedezték fel Allah és Mohamed neveit. Az amerikai Lodiban olyan halra bukkantak, amelynek egyik oldalán a helyi muszlim hívők szerint a pettyek Allah nevét formázták. A csodás jelenést a város mecsetének imámja is megerősítette. A kisállat kereskedés polcán díszelgő hal hamar helyi látványossággá vált. Idén nyáron azonban már egész más ügy miatt került a hírekbe az imám. Az FBI egy feltételezett al-Kaida sejt szervezése miatt tartóztatta le őt és a helyi mecset egy másik alkalmazottját.

A buddhisták sem maradtak csoda nélkül. Egy mianmari buddhista kolostor 1997 tavaszán szivárványszínű fénysugarakat kezdett árasztani magából. Ezrek jártak a jelenség csodájára. Egy naganói asszony fürdőszobájának ablaküvegén pedig feltűnt Buddha fénycsóvákból kirajzolódó képmása. Buddha lótusz-ülésben, lánygyerekkel a kezében volt látható és folyamatosan változtatta alakját. A beszámolók szerint bár sokan megcsodálták a megvilágosodott képmását, hiába próbálták reprodukálni a jelenést. Egyesek fényképezőgépének beragadt a kioldó gombja, mások kamerája összetört, vagy egyszerűen semmit nem lehet látni a felvételeken. "Ha nem is látszik semmi a képen, érzem az erejét, ha közel teszem hozzá a kezem" - magyarázta az egyik szemtanú.

A hinduk körében az ételáldozatokat elfogyasztó istenszobrok számítanak a leggyakoribb jelenésnek. Bombay-ben Ganésa elefántisten itta ki az elé tett tejescsuprokat. Pakisztánban is ezrek jártak a tejivó istenszobrok csodájára, Új-Delhiben pedig Síva falánk szobra előtt tolongtak a hívők az indiai lapok szerint. Az új-delhi egyetem tanára, Gangadharan Nair is hallott olyan esetről, amikor egy szobor tejet ivott. A történetnek maga próbált utána járni és azt tapasztalta, hogy a tej, amit a szobornak adott, eltűnt, úgyhogy eltanácstalanodott. "Leellenőriztem, hogy a szobor új volt-e, esetleg valamilyen vákuumberendezést erősítettek hozzá, de semmit nem találtam. Hogy lehet akkor észérvekkel megmagyarázni ezt a jelenséget?" - kérdezte.