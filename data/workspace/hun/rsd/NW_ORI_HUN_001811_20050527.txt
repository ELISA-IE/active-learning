Világháborús japán katonákra bukkantak a dzsungelben

Ma is élő, egykori II. világháborús japán katonákra bukkanhattak egy fülöp-szigeteki dzsungelben. A két férfi valószínűleg a Párduc hadosztályban szolgált 1945-ben Mindanaón, és feltehetően tudták, hogy vége lett a harcoknak de nem tértek haza. Sorsuk hasonló az 1974-ben ugyancsak a Fülöp-szigeteken talált Onoda hadnagyéhoz, aki azonban akkor azt hitte, hogy még tart a háború.

Japán tisztviselők vizsgálják ki azt a jelentést, miszerint a Fülöp-szigetek egyikén a II. világháborúból ott maradt japán katonákra bukkantak. A most 80-as éveiket taposó férfiakat állítólag Mindanao-sziget déli részén találták meg a dzsungelben. A két férfi a tervek szerint pénteken találkozott volna a japán tisztviselőkkel, de arról még nem érkezett jelentés, hogy ez megtörtént-e.

A két aggastyán egy a szigeten háborús halottak maradványait gyűjtő japánnal került kapcsolatba. A manilai japán konzul szerint "hihetlen történet, ha igaz". Japán médiajelentések szerint a két feltételezett egykori harcos a hegyek között él helyi lázadó muzulmán csoportokkal. Legalább egyikük feleségül vett egy helyi nőt, és családot alapított. 

Mindanao több mint két évtizede muzulmán lázadás helyszíne, és számos részén nem érvényesül a központi hatalom. A Fülöp-szigeteket 1941-ben szállta meg Japán, nem sokkal a Pearl Harbour-i támadást követően. A háború utolsó szakaszában elkeseredett harcokat vívtak itt az amerikaiak a szigeteken komoly erődítményeket felhúzó japánokkal. 

Az egyik japán lap szerint a két férfi a Párduc hadosztályhoz tartozhatott, amelynek 81 százaléka vesztette életét vagy tűnt el a szigeten folyt harcokban. Feltételezések szerint még 40 egykori japán katona élhet a Fülöp-szigeteken hasonló körülmények között. A két most megtalált férfi valószínűleg maga döntött úgy, hogy nem tér vissza hazájába, és feltehetően tudtak arról is, hogy a háború befejeződött. 

Nem úgy, mint egyik három évtizeddel ezelőtt megtalált társuk. 1974-ben ugyancsak a Fülöp-szigeteken ugyanis már találtak egy volt japán katonát. Onoda hadnagy azonban akkor nem hitte el, hogy véget ért a háború, és nem volt hajlandó elhagyni a dzsungelt. Csak akkor utazott végül Japánba, amikor egykori parancsnoka ment érte. Később Brazíliába emigrált - írja a BBC News.