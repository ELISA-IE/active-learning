Nyugdíjemelés 2005-ben

2005. január 1-jétől 6,3 százalékkal emelkedtek az öregségi nyugdíjak és a nyugdíjszerű rendszeres szociális ellátások. A teljes nyugdíj legkisebb összege az idei évben havi 24 700 forint.

2005. január 1-jétől 6,3 százalékkal emelkedtek az öregségi nyugdíjak (ideértve a bányásznyugdíjat, a korengedményes nyugdíjat, az egyes művészeti tevékenységet folytatók nyugdíját, a szolgálati nyugdíjat és az előnyugdíjat is), rokkantsági nyugdíjat, baleseti rokkantsági nyugdíjat, özvegyi és szülői nyugdíjat, árvaellátást, valamint baleseti hozzátartozói nyugellátásokat. A 2004. december 31-ét követő, de 2006. január 1-jét megelőző időponttól megállapítandó öregségi teljes nyugdíj legkisebb összege havi 24 700 forint. A rokkantsági nyugdíj legkisebb összege:a III. rokkantsági csoportban havi 24 700 forint, a II. rokkantsági csoportban havi 25 850 forint, az I. rokkantsági csoportban havi 26 800 forint. A baleseti rokkantsági nyugdíj legkisebb összege:a III. rokkantsági csoportban havi 24 800 forint, a II. rokkantsági csoportban havi 26 050 forint, az I. rokkantsági csoportban havi 26 950 forint. A saját jogú nyugellátás és az özvegyi nyugdíj, baleseti özvegyi nyugdíj 2005. január 1-jétől havi 53 310 forint összeghatárig folyósítható együtt. Az árvaellátás legkisebb összege havi 21 000 forint.

A nyugdíjszerű rendszeres szociális ellátások közül 6,3 százalékkal emelkedett az átmeneti járadék, a havi 74 100 forintot el nem érő egészségkárosodási járadék azzal, hogy az egészségkárosodási járadék havi összege az emeléssel együttesen sem haladhatja meg a havi 74 100 forintot. A vakok személyi járadéka havi 12 320 forint lett. 

A rokkantsági járadék összegét havi 1610 forinttal, a rendszeres szociális járadék összegét a 2005. december 31-ig a 62. életévüket betöltő személyek esetében havi 1520 forinttal, egyéb esetekben havi 1300 forinttal, a központi szociális segély összegét havi 1520 forinttal emelték. 

A házastársi pótlék és a házastársi pótlékhoz járó kiegészítés havi együttes összege 16 480 forint, a házastárs után járó jövedelempótlék havi összege 11 370 forint. A 2004. december 31-ét követően megállapítandó rokkantsági járadék összege havi 27 180 forint, a rendszeres szociális járadék összege havi 21 890 forint.