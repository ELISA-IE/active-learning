Pénzéhes sírkövesek rongálhattak a temetőben

A rendőrség nem zárja ki, hogy sírkőkészítők állnak a Kozma utcai sírrongálás mögött. A gyanú szerint elképzelhető, hogy a rongálók nagy értékű megrendelésekre várva cselekedtek. A múlt héten az izraelita temetőben 132, főként újonnan készült értékes sírkövet rongáltak meg ismeretlenek.

Sírkőmaffia létéről nem tud a rendőrség, de nem zárja ki, hogy sírkőkészítők voltak a felbujtói az izraelita temető múlt heti megrongálásának. Elképzelhető, hogy a sírkövesek abban reménykedtek, nagy összegű megrendelések várnak majd rájuk, ha a hozzátartozók fel akarják újítani a megrongált 132 sírt. A nyomozók kaptak is egy bejelentést, ami erre utal - mondta az [origo]-nak Horváth Ferenc alezredes, a BRFK nyomozó főosztályának vezetője.

Horváth szerint indíték lehet az üzleti érdekből történt rongálás. "Lehet, hogy a feltétezett tettesek úgy gondolkodtak, hogy egy izraelita temetőben módosabb emberek a hozzátartozók, mint egy köztemetőben" - fogalmazott. A rongálók főleg az értékesebb, újonnan készült gránit- és márványsírokra utaztak. A nyomozók a tettes kézre kerítéséig nem zárják ki ezt a szálat.

A helyszínen ráadásul nem találtak gyalázkodó feliratot, ami az antiszemita indíték ellen szól. Zoltai Gusztáv, a Mazsihisz ügyvezetője a nyomozás lezárulásáig nem kívánta kommentálni a gyanút, csak annyit közölt, hogy antiszemita cselekedetre utaló jelet ők sem találtak. Egyébként dolgozunk a helyreállítási terveken - tette hozzá.

Az általunk megkérdezett, Kozma utcához közeli sírkőkészítő vállalat vezetője el tudja képzelni, hogy sírkőkészítők állhatnak a háttérben, de úgy vélte: "az ember nem piszkít oda, ahol eszik". A sírkőkészítő felháborítónak tartja, hogy üzleti érdekből valaki ilyet tegyen. Úgy tudjuk tőle, egy drága márvány vagy gránit sírkő elkészítésének ára 100 ezer forinttól bármeddig terjedhet.