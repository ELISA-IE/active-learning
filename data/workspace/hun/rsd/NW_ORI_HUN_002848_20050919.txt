A magyarok negyede szerint a politika diktál a bíróknak

A magyarok több mint egynegyede szerint a politika befolyásolja a bíróságok ítéleteit - derült ki a Medián reprezentatív közvélemény-kutatásából. A főbíró, Lomnici Zoltán elgondolkodtatónak tartja az eredményeket, az Országos Igazságszolgáltatási Tanács elnöke a hiteles, pontos és gyors tájékoztatásban látja a bizalom növelésének módját.

"Európai viszonylatban is nagyon jó eredménynek számít, hogy a megkérdezettek 56 százaléka bízik a bíróságok pártatlanságában" - mondta az [origo]-nak  Sándor Zsuzsa, az Országos Igazságszolgáltatási Tanács  szóvivője. A Medián elmúlt hetekben végzett reprezentatív felmérése szerint az emberek 22 százaléka kormánypárti, 6 százaléka ellenzéki befolyást sejt az ítéletek mögött, a megkérdezettek 16 százaléka pedig bizonytalan volt ebben a kérdésben. 

Az állami szervek közül az Alkotmánybíróság függetlenségében kételkednek a legkevesebben, a bíróságok három százalékkal maradnak el tőle. A Szonda Ipsos tavaszi felmérése kimutatta: az Alkotmánybíróság és a Legfelsőbb Bíróság holtversenyben, 69-69 százalékkal áll az élen a jogbiztonság terén, ám  a többi bíróság csupán 61 százalékot kapott. Lomnici Zoltán, a Legfelsőbb Bíróság és az Országos Igazságszolgáltatási Tanács elnöke elgondolkodtatónak tartja a különbséget. Egy évvel ezelőtt a Tárki végzett közvélemény-kutatást az állami döntések szakszerűségéről, itt az Alkotmánybíróság 74 százalékot ért el, míg a többi bíróság csupán 60-at. A főbíró megdöbbentőnek nevezte, hogy a Szonda Ipsos által megkérdezettek kétharmada úgy véli: a politikusok előnyt élveznek a hatósági eljárások mindegyikében, így a bírósági eljárásokon is.

"A politika nem nagyon tudja befolyásolni a bíróságok ítéleteit, csak az egyes politikus. Ő sem a politikai befolyását használja, inkább magánszemélyként ismerheti a bírót, de ez sem gyakori" - mondta az [origo]-nak egy neve elhallgatását kérő jogász. "Amikor politikai színezetet kap egy ügy, a bíró hússzorosan odafigyel a pártatlanságra, mert a média is őrködik" - tette hozzá.

Lomnici Zoltán szerint a tapasztalat azt mutatja, hogy a bíróságokról alkotott közvéleményt az ismert embereket érintő ügyek befolyásolják, és nem az elvi jelentőségű ítéletek. Sándor Zsuzsa elmondta: "A bizalom további növelését a pontos, gyors, hiteles tájékoztatással lehet elérni. Ennek érdekében a bíróságok már ma is mindent megtesznek, és a jövőben is az a cél, hogy a bíróságok munkája minél átláthatóbb legyen. Pozitív változás várható attól is, ha a bírósági ítéletek fölkerülnek az internetre." 

"A bírósági vezetők figyelemmel kísérik a magyarországi közvélemény-kutatásokat és a bíróságok uniós átvilágítását is" - jelentette ki Lomnici Zoltán, akinek eddig kétszer mérték a bizalmi indexét, és az mindkétszer meghaladta a 66 százalékot.