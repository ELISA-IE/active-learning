Cunami-körúton Clinton és az idősebb Bush

Thaiföldre érkezett Bill Clinton és idősebb George Bush. A két volt amerikai elnök a tavaly decemberi szökőár által leginkább érintett államokat látogatja végig a következő napokban. A politikusokat a Fehér Ház kérte fel arra, hogy segítsen minél több támogatást szerezni a természeti katasztrófa károsultjainak. 

Clinton és Bush a thaiföldi Phukettől északra fekvő kis faluban, Baan Nam Khenben kezdi a körutat. A szigeten helyi idő szerint szombaton délben fogadta a thai külügyminiszter a volt elnököket. Az amerikai politikusok Thaiföldön kívül Indonéziába, Sri Lankára és a Maldív-szigetekre is ellátogatnak. 

A kis thai település a katasztrófa által legsúlyosabban érintettek közé tartozik, lakosságának legalább a fele - 2000 ember - odaveszett a természeti csapásban. Az elnökök ezen kívül leróják tiszteletüket egy, az áldozatoknak szentelt emlékműnél Phuketen, majd ellátogatnak egy nemzetközi holttest-azonosító központba is. 

A két exelnök útjának fő célja, hogy megkíséreljék felmérni a szökőár okozta károkat, és megvizsgálják, milyen módon tud az USA segítséget nyújtani a katasztrófa érintettjeinek. Bush és Clinton vasárnap utazik a dél-ázsiai természeti csapás által leginkább sújtott területre, az indonéziai Acehbe, majd Sri Lankát és a Maldív-szigeteket is felkeresik. 

Thaiföldön több mint 5300 ember, köztük 1700 külföldi turista, vesztette életét a cunamiban. A külföldi áldozatok közül eddig összesen 400 holttest személyi azonosságát állapították meg. 