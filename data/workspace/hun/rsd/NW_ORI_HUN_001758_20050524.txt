Ötszáz hajléktalan ellátása forog veszélyben

Ötszéz hajléktalan ellátása került veszélybe, mivel az állam visszaadta az egyháznak azt aaz épületet, ahol a Vöröskereszt működtetett nappali melegedőt és népkonyhát. Az erzsébetvárosi ingatlan helyett egy másikat kellene biztosítani, ám a helyi és a fővárosi önkormányzat csak egymásra mutogat - írja a Népszabadság. 

Visszaadta az állam a katolikus egyháznak azt a Damjanich utcai épületet, amelyben eddig a Vöröskereszt működtetett ingyenkonyhát és napi melegedőt hajléktalanok részére. Összesen ötszáz hajléktalan itteni ellátása szűnhet meg május végétől, mivel a fővárosi és a VII. kerületi önkormányzat a másiktól várja, hogy új épületet biztosítson a hajléktalanok ellátásához - írja a Népszabadság. 

A Vöröskereszt szerint az új épület biztosítása az erzsébetvárosi önkormányzat feladata lenne mivel 1993-ban ellátási szerződést kötöttek velük, amely a mai napig érvényben van. A VII. kerület viszont a fővárosra mutogat, mivel azt 350 millió forinttal kártalanította az állam az épületért, tehát nekik kellene lépniük. 

Nierner Istvánné, a szociális intézmény lapnak nyilatkozó vezetője szerint az ellátás megszűnésének súlyos következményei lesznek. Mint közölte, a kerület szocialista polgármesterétől, Hunvald Györgytől többszöri megkeresésük ellenére sem kaptak segítséget, holott úgy tudják, több üres épületrésze is van az önkormányzatnak. A szervezet tavaly május óta számos kormányzati és önkormányzati hivatalhoz fordult már segítségért, ám eddig egyiktől sem kaptak. A polgármester szerint viszont a kártalanítás miatt a fővárosnak kellene lépnie.

A hajléktalanok által csak Daminak becézett központ 120 ember napi melegedője, és naponta 350-400, sőt néha 500 ember jut meleg ételhez. Innen indul telente a Vöröskereszt teajárata, de működik itt szociális információs szolgálat, amelyhez havonta másfélezer ember fordul. Fürdési lehetőség van, ruhát biztosítanak, és postafiókot is bérelnek a hajléktalanoknak. 

A Vöröskereszt az elmúlt 15 év alatt közel tizenhárommillió forintot költött a Damjanich utcai ellátóra. Az épületet decemberben kellett volna elhagyniuk, ám megállapodtak az egyházzal, hogy a hajléktalanok érdekében a tél végéig maradnak. Erre az időszakra havi kétszázezer forintos bérleti díjat fizetnek - derül ki a Népszabadság írásából. 