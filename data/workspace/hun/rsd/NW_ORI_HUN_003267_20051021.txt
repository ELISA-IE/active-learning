Börtönbe kerül Szász Károly támadója

Jogerősen 13 hónap börtönre ítélték azt a férfit, aki részt vett Szász Károly volt PSZÁF-elnök megverésében. A támadó korábban csak felfüggesztettet kapott, de az ítéletet másodfokon súlyosbították. Azt továbbra sem tudni, ki volt a biciklis támadó társa, és megtorlás vagy megfélemlítés állt-e a háttérben.

Tizenhárom hónap letöltendő börtönbüntetésre és két év közügyektől való eltiltásra ítélte a Fővárosi Bíróság azt a férfit, aki közreműködött Szász Károly volt PSZÁF-elnök megverésében. Az ítélet jogerős.

2003 nyarán két férfi támadta meg Szászt, a Pénzügyi Szervezetek Állami Felügyeletének (PSZÁF) akkori elnökét. Amint Szász kertjéből az autójával kihajtott, egy kerékpáros fékezett le előtte, aki balesetet színlelt. Szászt így sikerült kicsalni a kocsijából. A két férfi ezután egy bottal ütlegelte Szászt, akinek egyik kisujja eltörött. A most elítélt férfi, Németh Tibor Zsolt vezette a kerékpárt.

Az ítélet indoklása szerint annak ellenére, hogy a tanúk közül senki sem ismerte fel a vádlottat, elegendő bizonyíték a bicikli kormányán talált DNS-minta. Az elítélt felelős a bántalmazásért is annak ellenére, hogy nem ütötte meg Szászt, hiszen együttműködése nélkül nem valósult volna meg a bűntett - közölte a bíró. Hozzátette azt is, hogy a vádlott korábban már ötször volt büntetve, így indokolatlanul kapna most felfüggesztett büntetést. Németh Tibor Zsolt korábban azzal védekezett, hogy a biciklit csak kipróbálta, ezt a magyarázatot azonban nem fogadta el a bíróság. 

Az ügyész azzal érvelt, hogy a DNS-minták alapján utoljára a vádlott fogta meg a kérdéses bicikli kormányát. Súlyosbító körülmény szerinte, hogy a két férfi megfélemlítés vagy megtorlás céljából kitervelten, profi módon követte el a bűntettet. Azt elismerte az ügyész, hogy Németh Tibor Zsolt nem ütötte meg Szászt.

A védő szerint a bicikli kormányán talált DNS-minta csak azt bizonyítja, hogy a vádlott "kapcsolatba került a biciklivel", de azt nem, hogy ott volt a helyszínen. Szerinte a vádlott után bárki megfoghatta kesztyűvel a biciklit, ami sokkal inkább vallana profi elkövetőkre. Arról is beszélt, hogy Németh Tibor Zsolt nem vonható felelősségre a maradandó fogyatékosságért, amit Szász Károlynak okoztak. Szász ugyanis az ütlegelés ellen felemelt kézzel védekezett, és akkor törött el a kisujja, amit azóta sem tud teljesen mozgatni.

Ezután robbant ki a Pannonplast-ügy

Azt továbbra sem tudni, hogy ki volt a másik támadó, és azt sem, hogy miért bántalmazták Szász Károlyt. Szász szerint elképzelhető, hogy a Pannonplast-ügy volt a háttérben. Éppen a támadás napján ugyanis a cég eladása kapcsán Szász hivatala olyan jelentést adott ki, amely közpénzek gyanús felhasználására is rávilágított. A Pannonplast-ügy kirobbanása vezetett Kulcsár Attila, a brókerbotrány fő gyanúsítottjának lebukásához.

Németh Tibor Zsoltot egy zalaegerszegi rablás kapcsán fogták el, majd később felmerült, hogy Szász bántalmazásában is érintett. A férfi telefonbeszélgetéseket folytatott korábban Kulcsár Attilával, azonban Szász megverése és e beszélgetések között a nyomozás nem talált összefüggést. Kulcsárt tanúként hallgatták meg az ügyben.