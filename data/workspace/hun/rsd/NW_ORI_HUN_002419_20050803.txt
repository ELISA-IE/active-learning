Újra aknákkal veszélyeztetné a civileket az USA

Ismét ember ellen bevethető aknák fejlesztésébe kezdett az Egyesült Államok. Egy új akna kifejlesztésére és gyártására már el is különítettek 1,3 milliárd dollárt. A Human Rights Watch jogvédő szervezet szerint hamarosan az aknák felhasználását és exportját is felújítja az amerikai kormányzat.

Két újfajta, ember ellen használható akna gyártását kezdi meg az Egyesült Államok, ha az amerikai kongresszus decemberben rábólint a tervekre. A Human Rights Watch (HRW) jogvédő szervezet információi szerint a Pentagon már el is különített 1,3 milliárd dollárt az egyik akna fejlesztésére és 2008-tól kezdődő gyártására.

A HRW szerint az új taposóaknák fejlesztése csak egy újabb lépés a Bush-kormányzat háborús politikájában. Az amerikai kormány ugyanis már 2004-ben bejelentette, hogy kilép az 1997-es, az aknák felhasználását, gyártását, kereskedelmét tiltó egyezményből.

Az Egyesült Államok utoljára az 1991-es öbölháborúban vetett be taposóaknákat. A HRW programvezetője szerint azonban már csak egy lépésre vagyunk attól, hogy az Egyesült Államok felújítsa az aknák exportálását és felhasználását. Ezt mutatja az is, hogy sajtóinformációk szerint az amerikai hadsereg 2005 májusában távirányítású aknákat kezdett telepíteni Irakban.

A taposóaknák megközelítőleg 20 ezer embert ölnek és sebesítenek meg évente, azaz 27 percenként aknára lép valaki. Többségük civil. A becslések szerint 70 millió akna van a mai napig a világ 90 legfertőzöttebb országban. Az akna ellenes egyezményt 145 ország írta alá. A megállapodáshoz az összes NATO-tag csatlakozott.