Betörhetnek a ránceltüntető orvosok a plázákba

Megjelenhetnek a magyar bevásárlóközpontokban az olyan orvosi rendelők is, ahol szépészeti beavatkozásokat végeznek el a látogatókon. A világ számos országában már beköltözött az iparág a plázákba, egyes szakértők szerint csak idő kérdése, és nálunk is megjelennek ezek. Magyarországon jelenleg is egyre népszerűbbek a plasztikai beavatkozások, tavaly 20-30 ezret végeztek el az orvosok, nagy részük olyan korrekció volt, amilyeneket a bevásárlóközpontokban is végezhetnek.

"Nem zárom ki, hogy nálunk is megjelenik a szépségipari beavatkozás, a mi dolgunk a vásárlói  igények kielégítése" - közölte az [origo]-val a Westend ügyvezetője. "Tudjuk, hogy Magyarország is célállomás ezen a területen, mozog a hazai piac is. Bizonyos egészségügyi szolgáltatások egyébként már ma is vannak a Westendben" - tette hozzá Pósch Péter.

A magyar plasztikai sebészek örülnének, ha még jó ideig nem jelennének meg a hazai bevásárlóközpontokban ezek a rendelők. Valószínűleg addig nem is fognak, ameddig ezt a mai keretek között, vagyis speciálisan felszerelt műtőkben el tudja látni a szakma- közölte Gyetván János, a Magyar Plasztikai Sebészek Társaságának vezetőségi tagja. Többek szerint azonban mindez csak idő kérdése, a piac ki fogja követelni a további terjeszkedést.

Hogy ez mikor következik be, azt nem tudni, az mindenestre tény, hogy évek óta jelentős mértékben növekszik nálunk is a szépészeti beavatkozások száma. Pontos adatokkal a szakmai szervezet sem rendelkezik, de a mintegy 200 magyar plasztikai sebész 2004-ben körülbelül 20-30 ezer beavatkozást hajtott végre. Az [origo] által megkérdezett orvosok egyértelműen állították: nálunk is nagymértékben növekszik a műtétek, pláne a kisebb beavatkozások elfogadottsága.

Pontosan ezek a kisebb plasztikázások azok, amelyeket a nagyobb üzletházakba költözött rendelők elvégeznek Japántól az Egyesült Államokon át Brazíliáig - mondta Grigalek Gábor plasztikai sebész, aki Brazíliában tanulta a szakmát. Ezen országokban is, nálunk is az úgynevezett botox-injekciós kezelések száma növekszik a legnagyobb mértékben. A botulinum-toxin valójában egy rendkívül erős idegméreg, amely kis adagban beinjekciózva időlegesen eltünteti a szem és a homlok apróbb ráncait. Az USA-ban tavaly elvégzett 11 millió beavatkozásból a legtöbb ilyen volt.

Grigalek szerint elveszti így a kezelés az intimitását, ő azt állítja: az európai és a magyar páciensek ma konzervatívabbak annál, hogy nagy nyilvánosság előtt felvállalják a beavatkozás utáni arcukat. Merthogy tudni kell, a botox-injekciót követően az arc kipirosodik, a vonások egy időre jelentősen megmerevednek, márpedig aki a világ bármely részén egy bevásárlóközpontban kezelteti magát, hazafelé indulva végig kell mennie az üzletek között. Ezekben a rendelőkben ugyanis nincs lehetőség a befekvésre. 