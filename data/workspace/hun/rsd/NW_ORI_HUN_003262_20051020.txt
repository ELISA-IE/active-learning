Eltilthatják otthonról a verekedő férjeket

Bevezetné a kormány a távoltartás intézményét a családon belüli erőszak elkövetőivel szemben. Ha az Országgyűlés elfogadja a büntetőeljárási törvény módosítására tett javaslatot, az erőszakoskodókat legalább tíz napra eltilthatná a bíróság a bántalmazottak közeléből.

A kormány a büntetőeljárási törvény módosítását javasolja az Országgyűlésnek - jelentette be Batiz András kormányszóvivő csütörtöki sajtótájékoztatjón. A módosítás új eszközt biztosítana a családon belüli erőszak megfékezésére: bevezetné a távoltartás intézményét, amely gyors védelmet biztosítana a bántalmazottak számára az erőszakoskodó feljelentése után, a büntetőeljárás jogerős befejeződése előtt. 

A legalább tíz, legfeljebb harminc napos távoltartást a bíróság rendelhetné el, az eljárást pedig soron kívül folytatnák le, hogy a határidő lejárta után ne kerüljenek újra kiszolgáltatott helyzetbe a sértettek. Az erőszakoskodó nem mehetne se a bántalmazott, se annak otthona közelébe, ha ezt megszegné, előzetes letartóztatásba kerülne.

A kormányszóvivő elmondta, hogy a 2001-ben, Magyarországon elkövetett emberölések közül 181 esetben volt a tettes rokoni kapcsolatban az áldozattal, vagyis az esetek csaknem felében. Minden harmadik súlyos testi sértést, és a szexuális bűncselekmények 60 százalékát családon belül követik el.

A távoltartás intézményének bevezetése már korábban is felmerült, a nők és gyermekek érdekeit védő jogvédők akkor az osztrák modell megvalósítását szorgalmazták. Eszerint nem kell feljelenteni a bántalmazót és büntetőeljárást indítani ahhoz, hogy biztonságba kerüljenek a bántalmazott hozzátartozók. Ausztriában ha a rendőrség észleli, hogy valószínűleg családon belüli erőszak történt, akkor alkalmazza a távoltartó rendelkezést és tíz napra eltávolíthatja a bántalmazót.

Ha az Országgyűlés elfogadja a kormány módosítási javaslatát, az 2006. július 1-jén lép majd hatályba.