Kedden megbénulhat Budapest

Kedden hajnali 4-től délután 13 óráig sztrájkra készülnek a BKV dolgozói, mivel szerdán sem sikerült megegyeznie a béremelésről a közlekedési vállalatnak a szakszervezetekkel. A tárgyalások hétfőig minden nap folytatódnak. A BKV történetében ilyen hosszú sztrájk még nem volt.

Nem sikerült eredményt elérni a BKV Rt. szerdai bértárgyalásain, így a mostani állás szerint jövő hét kedden hajnali 4-től délután 13 óráig sztrájkolnak a BKV dolgozói. Ha hétfő estig nem lesz megegyezés, akkor a garázsokban maradnak a buszok, a trolik, remízben a villamosok, és nem lesz metró sem. 

A tárgyalások közel három hete folynak eredmény nélkül. Nemes Gábor, a Budapesti Közlekedési Szakszervezetek Szövetségének elnöke az [origo]-nak elmondta: a közlekedési vállalat öt reprezentatív szakszervezete személyenként havi 19 ezer forintos béremelést szeretne, ami számos dolgozó esetében meghaladja a BKV Rt. által ajánlott 6 százalékos emelést. A 6 százalék a dolgozók többségénél a 11 ezer forintot sem éri el.

Nemes elmondta: a szakszervezetek követeléseikkel az elmúlt években kialakult bérkülönbségeket akarják orvosolni. Jelenleg ugyanis még az azonos munkakört betöltők között is bérkülönbségek vannak. Ennek értelmében a 19 ezer forintos emelést a BKV közel 13 ezer dolgozója közül 9 ezer számára akarják elérni.

A tárgyalások eredménytelenségét megerősítette a közlekedési vállalat is. A BKV Rt. közleménye szerint az érdekképviseletek 19 ezer forintos követelése jelentősen meghaladja a vállalat lehetőségeit. A bértárgyalások azonban hétfő éjfélig, minden nap folytatódnak.

Szerdán a feleknek még a sztrájk idejére tervezett minimális szolgáltatásokról sem sikerült megállapodniuk. A BKV Rt. 50 százalékos szolgáltatást szeretne a munkabeszüntetés idejére, a szakszervezetek viszont ragaszkodnak a teljes leálláshoz. A szakszervezetek szerint a ritkított járatokkal képtelenség kezelni az utasforgalmat, ami balesetveszélyt is okozhat.

Ha sztrájk lesz, abban mind az öt szakszervezeti szövetség részt vesz: A Városi Tömegközlekedési Dolgozók Szakszervezeti Szövetsége (VTDSZSZ), a Budapesti Közlekedési Szakszervezetek Szövetsége (BKSZSZ), a Fővárosi Közlekedési Dolgozók Demokratikus Szakszervezete (FKDDSZ), a BKV Liga Munkástanács Szövetség és a Tömegközlekedési Dolgozók Független Szakszervezeti Szövetsége (TDFSZSZ).

A BKV fennállása, 1968 óta még nem fordult elő kétórányinál hosszabb idejű munkabeszüntetés. Az 1989-es reggel 6-tól 8-ig tartó sztrájkon kívül még két alkalommal volt üzemkezdettől reggel 6 óráig tartó munkabeszüntetés, részleges leállás.