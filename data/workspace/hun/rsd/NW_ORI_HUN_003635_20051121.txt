Felével nőtt az interneten bankolók száma

Csak enyhe optimizmust tükröznek a pénzügyi szektor internetes bankolással kapcsolatos várakozásai. A biztosítók annak ellenére pesszimisták, hogy a kötelező biztosítások miatt élénkül az online piac. A lakossági internetbanki ügyfelek száma az elmúlt egy évben 53, míg a vállalati ügyfeleké 58 százalékkal emelkedett.

2005 második negyedévében a pénzügyi szolgáltatók internet-használati indexe, a GKI - T-Mobile e-Pénzügyi Index, amely a bankok és a biztosítótársaságok internettel kapcsolatos várakozásait tükrözi, tovább csökkent és 10,1-es értéket mutat - derül ki a GKI [origo]-hoz eljuttatott közleményéből.

Az előző negyedévvel szembeni csökkenés, a biztosítók szinte minden területen tapasztalható, visszafogottabb véleményének tudható be, míg a bankok általában optimistábban nyilatkoznak. Mindez meglepő annak fényében, hogy októberben és novemberben élénkül az online biztosítási piac (kötelező biztosítások piaca), és ezen a területen - részben a jelentős árengedmények, részben a standard termékek miatt - igen sikeresek az online tranzakciók.

Az első fél év végén, az internetes folyószámla szolgáltatásokkal rendelkező hitelintézetek 604 ezer internetbanki szolgáltatásokra szerződött, lakossági ügyféllel rendelkeztek, ami 11 százalékkal haladja meg a 3 hónappal korábbi szintet, míg éves összehasonlításban, a bővülés 53 százalékos. Az év végéig várhatóan 700 ezerre nő a lakossági ügyfelek száma.

Az internetbanki szolgáltatásokra szerződött vállalkozások száma, ugyanebben az időpontban 96 ezer volt, ami 10, illetve 58 százalékos növekedést takar a megelőző 3, illetve 12 hónap során. A GKI becslése szerint az év végére több, mint 105 ezer cég bankol majd interneten keresztül is.

A bankok azt várják, hogy az internetes szolgáltatások közül továbbra is az átutalások aránya növekszik majd a legnagyobb mértékben, mind a lakossági, mind a vállalati ügyfelek között. A második, illetve harmadik helyre a számlainformációk lekérdezése, illetve a mobilegyenleg feltöltése került. A részvények vételén/eladásán és a hiteligénylésen kívül, a többi online banki szolgáltatás (befektetési termékek, csoportos beszedési megbízás) tekintetében is növekedésre számítanak.