Bush magyar származású veteránt tüntetett ki

A legmagasabb fokozatú amerikai katonai kitüntetést kapta Rubin Tibor magyar származású amerikai veterán Bush elnöktől. A holokauszt-túlélő Rubint az USA hadseregében harcolva, még Koreában érdemelte ki a Medal of Honort.

A legmagasabb amerikai katonai kitüntetést adományozta Geroge Bush elnök a magyar származású Rubin Tibornak. Rubin, miután túlélte a mautheuseni koncentrációs tábort, kivándorolt az egyesült államokba.

A koreai háború idején tizedesként harcolt az amerikai hadseregben. 1950 nyarán egy napon keresztül egyedül védett egy magaslatot az előrenyomuló észak-koreaiak ellen, hpgy egysége visszavonulását fedezze, eközben több helyen megsebesült.

Később, 1950 októberében egy éjszakai rajtaütésnél szintén egyedül fedezte az egység egyik szárnyát géppuskával, miután előtte három géppuskást már megöltek az előrenyomuló kínaiak. A csata folyamán súlyosan megsebesült, és elfogták őt a kínaiak. 

Ugyan felajánlották neki, hogy hazaszállítják Magyarországra, de ő inkább a hadifogolytábort választotta. A táborban az őrök élelmiszerraktárát fosztogatta, hogy ellássa éhező bajtársait.