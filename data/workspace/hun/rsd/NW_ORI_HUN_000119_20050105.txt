Évi 76 milliárd forintos kárt okoznak a bolti lopások

A bolti lopások a 2004 júniusával zárult egy évben 33 milliárd euró kárt okoztak az európai, ezen belül 76 milliárd forintos veszteséget a magyarországi kiskereskedelemben, egy nemzetközi felmérés szerint. A kutatás szerint a britek lopnak a legtöbbet, a svájciak és az osztrákok a legkevesebbet, míg Magyarország a lista 15. helyén áll.

Az összefoglaló szerint az áruházláncok különféle műszaki fejlesztések hajtanak végre a bolti lopások csökkentésére, a veszteség azonban így is mégis évről-évre nő. A Checkpoint Systems Europe, a kiskereskedelemben és az ellátási láncban alkalmazott termékazonosítási és veszteségkezelő megoldásokra specializálódott nemzetközi vállalat megbízásából készült European Retail Theft Barometer (ERTB) nevű kutatás 24 európai ország több mint 400 vezető kiskereskedelmi láncának tapasztalatai alapján készült. A felmérést a Centre for Retail Research (CRR, Kiskereskedelmi Kutatások Központja) végezte.

Leginkább a vásárlók lopnak

A kutatás most első ízben vizsgálta a magyar viszonyokat. A kiskereskedelmi lopáskárok tekintetében az ország évi 76 milliárd forintos kárösszeggel a középmezőnyben foglal helyet. A lopások döntő többségét a vásárlók követik el, a magyarországi kárnak például kevesebb mint egyharmada, 29 százaléka írható az áruházi alkalmazottak számlájára, az ERTB szerint.

A britek lopnak a legtöbbet

A bolti lopások forgalomra vetített értékében évek óta a britek vezetik a feketelistát, őket követik a finnek, a portugálok, a görögök és a franciák. Magyarország a 15. helyen áll a teljes kereskedelmi forgalom 1,31 százalékával, a pozitív sereghajtók a svájciak és az osztrákok - állapítja meg a kutatás.

A kutatók szerint a lopások visszaszorításának sikere elsősorban az új biztonsági technológiákba történő befektetések függvénye. Az ilyen típusú kiadások összege a vizsgált évben rekordnagyságú volt, a 24 országban több mint 7 milliárd euró. A korszerű technológiák segítségével az elmúlt év során több mint 1 millió vásárló és 75 ezer alkalmazott letartóztatását kezdeményezték Európa-szerte a kiskereskedők.