Nem érik utol a szabálysértő külföldieket

A külföldiekre szabálysértés miatt kiszabott bírságokat a hatóságok külföldön nem tudják behajtani, és az EU-s tagság óta már az az eszköz sincs a határőrség kezében, hogy megtiltsa a határátlépést annak a külföldinek, aki még nem fizette be a rá kiszabott bírságot. A kérdéssel az állampolgári jogok biztosának helyettese és két Fideszes képviselő is foglalkozik - írja a Népszabadság.

A magyar határok környékén magasabb a külföldiekre kirótt szabálysértési és helyszíni bírságok száma, ha azonban a külföldiek elhagyták az országot, nem tudják behajtani a büntetést. Az Európai Uniós csatlakozás óta megszűnt az a lehetőség is, hogy ameddig a külföldi nem fizette be a bírságot, nem engedik át a határon - írja a Népszabadság. A lap információi szerint egy panasz nyomán az állampolgári jogok biztosának helyettese és egy országgyűlés határozat tervezetében két Fideszes képviselő, Latorcai János és Nógrádi László is vizsgálja az ügyet. 

A Fideszs képviselők szerint a kialakult helyzet méltánytalan a magyar autósokkal szemben. Egyes számítások szerint akár százmilliós bevételtől esik el az állam emiatt, pedig ennyi pénzből a képviselők szerint rendezni lehetne például Lenti és térsége közlekedését. 

A rendőrség illetékesei a Népszabadságnak elismerték tehetetlenségüket a külföldi szabálysértőkkel szemben. A jelenlegi jogi keretek között a rendőrség nem tud érvényt szerezni a szabálysértési határozatoknak - mondta az ORFK közbiztonsági főigazgatója. Az útlevélben és a jogosítványban ugyanis nem szerepel a külföldi lakcíme, a bemondott címek pedig sokszor hamisak, például nem létező településneveket adnak meg. Így a bírságot nem tudják behajtani, a kis összegűnek számító bírságok pedig nem elegendőek ahhoz, hogy a rendőrség visszatartsa az elkövető autóját, útlevelét, amíg nem fizet. 

Hatala József vezérőrnagy szerint csak akkor változik a helyzet, ha hatályba lép az EU kidolgozás alatt álló egységes szabálysértési rendszere. Ez lehetővé tenné, hogy egy másik államban is utolérjék azt, aki nem fizette ki a rá kiszabott büntetést. Hatala szerint a nem uniós polgárok esetében pedig be kell vezetni a beutazási tilalom elrendelésének lehetőségét, ami addig állna fenn, amíg a kiszabott bírságot nem fizették meg. Nógrádi és Latorcai javaslatukban szeptember 30-áig adnának határidőt a kormánynak, hogy rendezze a kérdést.