Játékot és fogkefét reklámoznak az ingyentejjel

Több civil szervezet is tiltakozik az ellen, hogy hamarosan reklámok jelennek meg az ingyenes iskolatejek dobozain, szerintük a gyerekekre fejlődéslélektanilag károsak a reklámok. A néhány hónap múlva kezdődő akciót szervező cég munkatársa ugyanakkor azt állítja, hogy nagyon gondosan választják ki, melyik cégek kapnak lehetőséget a hirdetésre ezen a felületen, esélyesek például a kreatív játékok és a fogkrémek gyártói.

 

Az egészségügyi és a földművelésügyi miniszterhez küldött levélben tiltakozik több civil szervezet az ellen, hogy hamarosan reklámok jelennek meg a Földművelésügyi Minisztérium által biztosított iskolatejek dobozain. A civilek szerint számos olyan kutatás készült, amely rámutatott a gyerekeknek szóló kereskedelmi célú reklámozás fejlődéslélektani szempontból káros hatásaira. Ezért első sorban azt szeretnék elérni, hogy egyátalán ne lehessen gyerekeknek - főleg 14 év alattiaknak - reklámozni, ha ezt mégsem tudják megakadályozni, a reklámozható termékek körét szeretnék korlátoztatni - tudta meg az [origo] a Tudatos Vásárlók Egyesületének munkatársától, Gulyás Emesétől. 

A tiltakozók azt is sérelmezik, hogy a felelős minisztériumok nem egyeztettek civil szervezetekkel, és tudomásuk szerint nem készült hatástanulmány az iskolatej dobozának reklámfelületként való értékesítéséről. A minisztériumoknak szóló levelet aláíró civil szervezetek számos külföldi példát hoznak a gyerekeknek szóló reklámok korlátozására, e szerint Svédországban tilos a 12 év alattiaknak szóló reklámozás, hirdetések sugárzása gyerekprogramok előtt és után. Finnországban a gyorséttermek hirdetéseikben nem szerepeltethetik az ingyenes játékokat, Ausztráliában pedig tiltanak mindenfajta reklámozást az iskoláskornál fiatalabb gyereknek szóló műsorok ideje alatt. 

Az iskolatej hivatalos honlapján már szerepel a felhívás, miszerint keresik a hirdetési lehetőség iránt érdeklődő cégeket. Az akciót egy reklámcég koordinálja, azt nem tudni, hogy mi alapján esett pont rájuk a választás, de az biztos, hogy nem pályázat alapján. Rácz Zoltán programigazgató az [origo]-nak elmondta, hogy nagyon gondosan választják majd ki a jelentkezők közül a hirdetőket, többszörös kontrollt alkalmaznak. A hirdetésre rá kell bólintania a Reklámszövetség etikai bizottságának és az illetékes minisztériumoknak is. Az egészségre káros termékek például szóba sem jöhetnek, tehát édességek, hamburgerek és cukros üdítők biztosan nem szerepelnek majd az iskolatejeken - tette hozzá. Jó esélyük van viszont a kreatív játékok és a fogkefék, fogkrémek gyártóinak. Az első hirdetéssel ellátott poharas tejek várhatóan áprilisban kerülnek az iskolákba. A reklámból befolyó pénz 80 százalékát visszaforgatják a tej beszerzésébe, illetve sportprogramokat is szeretnének támogatni belőle, a maradék 20 százalék pedig az akciót lebonyolító reklámcég bevétele lesz. 

Az ingyenes iskolatej-program tavaly áprilisban indult újra: az önkormányzati, egyházi és alapítványi iskolákat egyaránt érintő programban minden általános iskolás minden tanítási napon kaphat egy-egy poharas tejet. A program gazdája, a Földművelésügyi Minisztérium utólag fizeti ki a költségeket, a pénzt az iskoláknak és az önkormányzatoknak kell megelőlegezniük.