Terjed a bébi-eutanázia Hollandiában

Hivatalosan 22 olyan esetet regisztráltak1997 óta, amikor a holland orvosok a kegyes halált választották egy gyógyíthatatlan csecsemőnél. A legfrissebb felmérések szerint viszont évente 15-20 bébi-eutanáziára kerül sor. A törvény szerint a gyermek-eutanázia tilos, az orvosokat mégsem büntetik meg.

A hatályos holland törvények szerint bár az eutanázia megengedett, azt nem lehet csecsemőkre alkalmazni, mert nem tudják beleegyezésüket adni. Az Orvostudomány című holland folyóirat most először készített felmérést arról, hány esetben alkalmazzák az eutanáziát az orvosok csecsemők esetében - írta a BBC.

Kiderült, hogy a rendőrség nem indít eljárást a bébi-eutanáziát végző orvosok ellen, ha négy feltétel teljesül. E szerint a gyógyíthatatlan betegségben szenvedő csecsemő egészségi állapotáról a gyógyítást végző orvoscsapat mellett egy független orvos szakértőnek is nyilatkoznia kell. A feltételek között szerepel, hogy a csecsemő fájdalmát nem lehet enyhíteni, és semmi esély nincs állapota javulására. Szükséges emellett a szülők beleegyezése, és az, hogy a csecsemő életének szabályos orvosi úton vessenek véget.

Hivatalosan 22 olyan esetet regisztráltak1997 óta, amikor az orvosok bizonyíthatóan eutanáziát alkalmaztak csecsemőn. A mostani kutatás szerint azonban évente 15-20 alkalommal végeznek bébi-eutanáziát, csak az esetek döntő többségében ezt eltitkolják.

"Ezek az ügyek léteznek, de sosem beszélünk róluk" - nyilatkozta Eduard Verhagen, a Groningeni Orvosi Egyetemi Központ munkatársa, a kutatás egyik résztvevője. "Ezen változtatnunk kell. Ha már meg kell hoznunk ezt a nehéz döntést, hadd tegyük meg nyíltan. Arra esküdtünk fel, hogy gyerekeket gyógyítunk, de ezek a gyerekek életük végéig szenvednek, és nem lehet rajtuk másképp segíteni, mint hogy megrövidítjük a szenvedésüket" - tette hozzá.

Hollandiában 2001-ben elsőként tették legálissá az eutanáziát. Az eljárást azonban szigorú előírásoknak megfelelően lehet elvégezni. A Vatikán számos alkalommal bírálta Hollandiát az ügyben - jegyezte meg a BBC.