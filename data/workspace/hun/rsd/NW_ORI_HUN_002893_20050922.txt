Megszületett, de nem nyilvános a BA-döntés

Döntés született a Budapest Airport-ügyben a Fővárosi Bíróságon. A testület csak azután hozza nyilvánosságra a döntés tartalmát, hogy azt a felek megkapták. A bírósági eljárás várhatóan több hetes csúszást okoz majd Ferihegy magánosításában. Nincs nyugalom a pályázók között sem: úgy tűnik, a Macquire cégcsoport felvásárolja a Hochtiefet.

Döntött a Fővárosi Bíróság a Budapest Airport-ügyben. A bíróság a döntésről csak az után ad tájékoztatást, hogy azt a felek  - a Budapest Airport Rt., illetve a reptéri dolgozók által létrehozott üzemi tanács - megkapták. Amennyiben a bíróság visszautalja az eljárást első fokra, hetekkel, vagy akár hónapokkal elhúzódhat Ferihegy privatizációja.

A Munkaügyi Bíróság augusztus 29-i ítéletében érvénytelenné nyilvánította a BA Rt. privatizációs pályázatát. Az üzemi tanács azért indított pert, mert a munkáltató nem egyeztetett a privatizációs pályázat kiírásáról a dolgozói érdekképviselettel. A BA Rt. ezt követően fordult a Fővárosi Bírósághoz, ahol soron kívüli eljárást rendeltek el az ügyben.

Az ÁPV Rt. ettől - és a BA dolgozók időközben lezajlott sztrájkjától - függetlenül folytatta a pivatizációs eljárást, arra hivatkozva, hogy a Budapest Airport a munkaadó, ők pedig, mint tulajdonos járnak el a privatizációban.

"Amíg nincsen jogerős döntés, minden megy a maga útján" - nyilatkozta az [origo]-nak a reptérprivatizációról Oravecz Péter, az ÁPV Rt. szóvivője. A kormányzat korábbi döntése értelmében a BA-privatizációt még az év végéig be kell fejezni. Amennyiben a bíróság érvénytelennek nyilvánítja a jelenlegi privatizációt, az ÁPV Rt. igazgatósága dönt majd új tender kiírásáról.

 

Egymást vásárolják fel Ferihegy kérői

 

Miközben zajlik a per, a ferihegyi reptér megvételére bejelentkezett cégek között sincsen nyugalom. Az ausztrál BRW magazin szerint az ausztrál Macquaire cégcsoporthoz tartozó Macquaire Bank Ltd fontolgatja, hogy felvásárolná a német Hochtief építési vállalatot. A Hochtief és a szintén a cégcsoporthoz tartozó Macquaire Airports egyaránt a pályázók között van a Budapest Airportért folyó versenyben.

A Hochtief korábban az Australian Infrastructure Foundtól (AIF) is kapott ajánlatot, az AIF azonban együttműködésre próbálta rábeszélni a németeket: Budapest mellett a mimbai és a delhi repterekért is indultak volna, ez a konstrukció azonban nem valósult meg.

A 2,4 milliárd euróra értékelt Hochtieffel a Macquaire egyszerre több területen terjeszkedhetne: a német cég birtokolja a legnagyobb ausztrál építési vállalat, a Leighton Holdings Ltd. többségi részvényeit, emellett a Hochtiefnek 5,4 százalékos részesedése van a Sydney reptérben, amelyet a Macquaire üzemeltet.

Az üzlethez közel álló forrásokra hivatkozva a BRW közölte: ha létrejön a megállapodás, a Macquire külön részekre szedi szét a Hochtief egyes üzletágait - az európai, amerikai és ausztrál építést, az autópálya- és reptér-üzememeltetést. A Forbes magazin szerint az utóbbi időben a Macquaire cégcsoport étvágya jelentősen megnőtt: a héten vásárolják fel a norvég Dyon Nobel robbanóanyaggyárat.

Barsi Szabó Gergely