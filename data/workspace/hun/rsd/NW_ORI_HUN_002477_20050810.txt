A vártnak megfelelően emelt kamatot a FED

Negyed százalékponttal emelte az amerikai alapkamatot a FED. Az alapkamat jelenleg 3,5 százalékos az Egyesült Államokban. A FED sorozatban tizedszer emelt kamatot. Az USA gazdasága jelenleg erősen növekszik, a FED pedig eltökéltnek látszik ahhoz, hogy ellenálljon az inflációs nyomásnak.

3,5 százalékpontra emelte az alapkamatot az USA jegybankjának szerepét betöltő Federal Reserve (FED). A negyed százalékpontos emelés sorban a tizedik, amióta az amerikai alapkamat 2003-ben elérte az egy százalékod mélypontot.

A piac felkészült az emelésre. "Csak a szokásos, számítottunk a döntésre" - értékelte a kamatemelés utáni helyzetet John Beerling, a Wells Farrgo elemzője a BBC News-nak. Elemzők további kamatemelésekre számítanak, várakozásaik szerint a FED 4-4,5 százalékig emeli majd a kamatot.

A kamatemelés okát sokan a magas olaj és ingatlanárakban látják. A FED igyekszik megakadályozni az USA gazdaságának túlhevülését: az évi 3,4 százalékkal növekvő GDP, a jól működő munkaerőpiac, és a magas fogyasztói bizalmi index az oka az amerikai jegybank óvatosságának. A CNN Money szerint a FED-főnök Alain Greenspan mindenképpen ellen akar állni az egyre erősebb inflációs nyomásnak.

A 0,25 bázispontos emelés ellenére nem növekedtek a hosszú távú hitelek kamatai. Ez annak köszönhető, hogy a hitelezők az USA államkötvényeinek kamatait követik, amelyek most nem emelkedtek, hiszen itt a piac határozza meg az árakat.