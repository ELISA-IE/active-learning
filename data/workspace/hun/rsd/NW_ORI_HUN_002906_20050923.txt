Meghaladta a 9 milliót a mobil-előfizetések száma

Meghaladta a kilencmilliót a három magyarországi mobil szolgáltató ügyfeleinek száma. Augusztusban a szolgáltatók ügyfeleinek száma a július végihez képest 0,49 százalékkal, 44 ezerrel 9 millió 21 ezerre nőtt - jelentette be a Nemzeti Hírközlési Hatóság pénteken.

Több mint kilencmillióra nőtt a mobil-előfizetések száma augusztusban. A Nemzeti Hírközlési Hatóság jelentése szerint augusztus végére a 100 főre jutó előfizetések száma 89,4-re nőtt, az egy hónappal korábbi 89,0-ról, illetve a 2004. augusztus végi 82,3-ról. A 2005. augusztus végi ügyfélszám 8,46 százalékkal haladja meg az egy évvel korábbi szintet . 

2005. augusztus végére a Vodafone piacrészesedése az előfizetésekből 20,60 százalékra emelkedett a július végi 20,38 százalékról. A Pannon GSM részesedése ugyanekkor 34,17 százalékról 34,11 százalékra, míg a T-Mobile Magyarország Rt. részesedése 45,45 százalékról 45,29 százalékra csökkent. 

A forgalmazásban részt vevő, azaz az utolsó három hónapban hívást kezdeményező, vagy SMS-t küldő, illetve fogadó feltöltéses, valamint az előfizetéses kártyák száma augusztusban 85 ezerrel, 8 millió 366 ezerre növekedett. 

A forgalmazásban részt vevő előfizetések száma alapján a piaci részesedések a következőképpen alakultak: T-Mobile Magyarország Rt. 45,60 százalék, maradt a 2005. július végi adattal azonos), Pannon GSM 34,09 százalék (2005. július végén 34,27 százalék), Vodafone 20,32 százalék (2005. július végén 20,13 százalék). 

A három szolgáltató ügyfelei 2005. augusztusában 3880 számot hordoztak a 2004. májusa óta igénybe vehető számhordozhatóság keretében. A Nemzeti Hírközlési Hatóság adatai szerint a számhordozhatóság 2005. augusztus végéig összesen 79 519 mobilszámot érintett, amiből 35 623-at hordoztak 2005 első nyolc hónapjában.