Mától tilos a kutyás rókavadászat Nagy-Britanniában

Pénteken 0 órakor lépett életbe Nagy-Britanniában az a törvény, amely szerint a jövőben tilos kutyákkal rókára vadászni. A hétvégén máris tesztelik a törvény végrehajtását, mert ebben az időben elvileg tömegesen vadásznak a britek.

Bár péntektől Nagy-Britanniában a törvény szerint tilos a rókákat vadászkutyákkal üldöztetni, vonszoltatni az állatokat, majd utána lelőni, szakemberek szerint kérdéses, hogy fogja a rendőrség ellenőrizni a rókavadászati tilalomról szóló törvény érvényesülését, illetve hogyan büntetik meg a vétkeseket - írta a BBC.

A rókavadászatot ellenző csoportok viszont máris vállalták, hogy ellenőröket küldenek a vadászatok helyszínére és felügyelnek a törvény betartására.

Csütörtökön, az utolsó napon, amikor még nem lépett életbe a törvény, számos vadász összegyűlt, hogy még egy utolsó nagy vadászaton kiélvezzék a régi törvények adta lehetőségeket. Sok vadász még most is abban reménykedik, hogy a törvény csak ideiglenes lesz, és hamarosan visszaállítják a régi szabályozást.

A BBC szerint még így is számos lehetőség áll a vadászok előtt. Például most is lehetőség van arra, hogy felhajtsák a rókákat, csak nem szabad hagyni, hogy a kutyák vonszolják az élő állatokat, hanem azonnal le kell őket lőni, amint a látótérbe kerülnek.

Simon Hart, a Vidék Szövetség főigazgatója szerint a rendőrök előtt lehetetlen feladat áll, mert nem fogják tudni az összes vadászatot ellenőrizni.

A brit parlament tavaly novemberben fogadta el a törvényt, bár a kormány az utolsó pillanatban még megkísérelte a következő parlamenti választások utánra halasztani a tilalom bevezetését. Skóciában már két éve tilos a rókavadászat, a mostani tilalom Angliára és Walesre terjed ki.

A falkavadászat betiltását még a Munkáspárt ígérte meg 1997-es választási kampányában.