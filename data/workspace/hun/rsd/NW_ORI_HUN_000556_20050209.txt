Kitoloncolnák a menedékkérő árvákat a britek

A brit kormány tervei szerint hazatoloncolnák a menedékkérő albániai árvákat a szigetországból. Az intézkedést várhatóan kiterjesztik más országokból érkezett bevándorló árvákra is. A kormányzati terveket számos gyermekvédő szervezet kritizálta élesen, mivel szerintük nem lehet garantálni az érintettek biztonságát, ha hazakerülnek. A brit belügy azonban kitart amellett, hogy a gyermekek érdeke, hogy visszakerüljenek saját közösségükbe. 

A brit kormány terve szerint azokat az Albániából érkezett gyermekeket küldenék haza, akiknek nincsenek szüleik, és nem kaptak menedékjogot a brit hatóságoktól. 2002 óta legalább 9000 18 éven aluli gyerek érkezett szülők nélkül Nagy-Britanniába, hogy menedéket kérjen. Ezekről a kiskorúakról automatikusan a szociális ellátó intézmények gondoskodtak. A hatóságok eddig megvárták, hogy elérjék a 18 éves kort, és ezt követően toloncolták haza a hozzátartozó nélkül érkező bevándorló gyerekeket.

A kormányzat ugyan nem tett közzé számokat, de egyes források szerint legalább egy tucat gyerek kitoloncolását tervezik. Ők esetleg visszakerülhetnének családjukhoz - azok felkutatása után -, vagy az albán hatóságokra bíznák sorsukat. A BBC szerint hasonló családkutatásról és hazatelepítési lehetőségekről már egy másik országgal is folynak a tárgyalások. 

Az 1989-es brit gyermekvédelmi törvény kimondja, hogy a döntések során elsősorban azt kell figyelembe venni, hogy a gyerekeknek mi jó. Laura Brownless gyermekvédő szerint Albániában az árváknak sokkal rosszabb lenne a sora. Ezt bizonyítja, hogy az albán gyerekeket gyakran kényszerítik prostitúcióra, és sokan válnak közülük bűnözővé. Mivel Albániában nincs meg a rendszer, amely képes lenne befogadni az árvákat, erőszakos kitoloncolásról van szó, ami nem szolgálja az árvák érdekeit - mondta Brownless. 

Az árvák kitoloncolása a kormány ötéves bevándorlóprogramjának része. A belügyminisztérium  szóvivője ezt kedden jelentette be, hozzátéve, hogy az intézkedést rossz színben tüntetik fel. A program nem arról szól, hogy visszaküldjük a gyerekeket és sorsukra hagyjuk őket - mondta. A kormány a bejelentés szerint gondoskodni fog az árva gyerekek beilleszkedéséről, csak éppen a saját hazájukban. Az Egyesült Királyság meg fog felelni minden EU-s emberi jogi kötelezettségének - mondta a szóvivő. 

Emberi jogi szervezetek azonban továbbra is úgy vélik, a brit kormány figyelmen kívül hagyja a gyermekek jogait és érdekeit. Rámutatnak, hogy az eddigi kísérletek a visszatoloncoltak beilleszkedésének segítésére rendre kudarcot vallottak. A gyermekvédők hozzáteszik, hogy Albániában teljesen hiányzik az ellátórendszer, amely segíthetné a visszatoloncolt árvákat. 

A londoni albán követség szóvivője kijelentette: most hallott először a brit kormány szándékáról. Nem zárta ki azonban annak lehetőségét, hogy az ügyben megállapodás jöjjön létre a két ország között. 