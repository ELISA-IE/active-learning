"Lenapóleonozta" Sarkozyt felesége életrajzírója

Cenzúrát kiált Nicolas Sarkozy francia belügyminiszter elhidegült feleségének életrajzírója - írja a Times. Valérie Domain szerint a belügyminiszter diktatórikus módszerekkel intézte el, hogy ne adják ki a művet, amelyben intim részletek olvashatók a feleségével történt tavalyi szakításáról. A könyvet kiadói tájékoztatás szerint a zavargások okozta rendkívüli helyzet miatt nem jelentetik meg. 

Napóleonféle diktatórikus alaknak titulálta a hétvégén a francia elnöki posztra jó eséllyel pályázó Nicolas Sarkozy belügyminisztert egy írónő. Valérie Domain szerint a miniszter hatalmával visszaélve akadályozta meg, hogy kiadják a Cecile Sarkozy, Between Heart and Reason (Cecilia Sarkozy, értelem és érzelem között) című könyvét - a politikus feleségének életrajzát - írja a Times. 

A brit lap szerint az írásban eddig a közvélemény elől rejtve maradt részletek olvashatók Sarkozy és felesége amúgy részletesen publikált szakításának körülményeiről. A könyvet eredetileg csütörtökön mutatták volna be, és 25 ezer példányt már ki is nyomtattak. A kiadó azonban bezúzatja mindet. A First nevű társaság szóvivője a Franciaország-szerte elharapózó zavargások miatt bevezetett rendkívüli helyzettel magyarázta a döntést.

Főtanácsadóból hűtlen "first lady"

Az írónő nevetségesnek titulálta az indoklást, szerinte a könyvnek semmi köze a nemzetbiztonsághoz. "Ez a fajta cenzúrázás elfogadhatatlan egy demokráciában... Ha Sarkozy úrnak vagy feleségének gondja van a könyvvel miért nem fordultak bírósághoz" - idézi a Times Valérie Domaint. 

A könyvből állítólag részletesen kiderül, hogyan próbálta meg visszaszerezni Sarkozy feleségét, aki korábban főtanácsadója, majd a jövő évi elnökválasztási kampányának egyik kulcsfigurája volt. Sarkozy állítólag naponta hívta telefonon a nőt, hogy visszacsábítsa szeretőjétől, egy rendezvényszervezőtől. 

A lap szerint a miniszter eredetileg amerikai stílusú kampányt szeretett volna, amelyben felesége is kulcsszerephez jutott volna egyfajta first ladyként. A nő azonban - hiába a kérlelés - nem volt hajlandó elhagyni szeretőjét, Richard Attiast, akivel ráadásul akkor ismerkedett meg, amikor férje Népi Mozgalom Uniója élére történt pártelnöki kinevezését ünnepelték meg tavaly tavasszal. A rendezvény Attias szervezte. A könyv szerint a kapcsolat szerelem volt első látásra, de nem emiatt kényelmetlen Sarkozy számára a kiadvány.

Miniszterként vonzóbb volt

A Times szerint a gondot az jelenti, hogy az életrajzban azt feltételezik: Sarkozy azért tért vissza a kormányba belügyminiszterként annak májusi átalakítása után, hogy visszaszerezze Cecile-t. A nő ugyanis állítólag azért lett hűtlen, mert Sarkozy elvesztette korábbi gazdasági miniszteri posztját. Ugyancsak zavaró lehet az a feltételezés is, hogy a belügyminiszter azért kezdett viszonyt a Le Figaro egyik politikai újságírójával, hogy féltékennyé tegye Cecile-t, és így nyerje vissza. Az írás szerint ez működött is.

A Times szerint nem kizárt, hogy Cecile már kibékülne Sarkozyvel, aki folyamatosan kinyilvánítja szerelmét iránta, és a nő emitt hátrált meg az életrajzi mű kiadásától. A feleség a künyv két, a szakítást taglaló fejezetével kapcsolatban is ellenvetéseket fogalmazott meg az írónak, mivel szerinte túl "véglegesek" voltak. Állítólag Cecile maga hívta fel férje figyelmét a könyvre és kérte, akadályozza meg annak boltokba kerülését.

És az elhagyott férj segített. A First kiadó igazgatóját, Vincent Barbare-t november 9-én - a külvárosi randalírozások csúcspontján - behívták a belügyminisztériumba. A Sarkozyvel folytatott megbeszélés után Barbare azt közölte az írónővel, hogy a rendkívüli állapot miatt nem adhatja ki az írást. Valerie Domain szerint, "ilyen csak banánköztársaságokban történhet meg", és azzal fenyegetőzik hogy ha kell, másik kiadónál jelenteti meg a könyvet.