Kísérővel mentek iskolába a szécsényi gyerekek

Értetlenül állnak a szécsényiek a hétvégi gyerekgyilkosság előtt. Többen is úgy nyilatkoztak, hogy a városon elkeseredettség és düh lett úrrá, a gyerekeket nem engedik egyedül útnak még az iskolába sem. A pénteken eltűnt szécsényi kislány holttestét vasárnap éjjel találták meg a rendőrök. A rendőrség vasárnap elfogta a gyilkost, aki beismerte tettét. 

"Csendes vidék ez, az ország talán egyik legbiztonságosabb városának hittük" - mondta az [origo]-nak Szécsény egyik lakója a hétvégi tragédiával kapcsolatban. Egy 14 éves kislány pénteken késő este tűnt el nem sokkal azután, hogy elbúcsúzott barátnőjétől. A lányok éppen a később brutális gyilkosság áldozatává vált kislány csütörtökön esedékes születésnapját ünnepelték egy szórakozóhelyen. Egy utcában laktak, amikor elváltak egymástól mindössze 300 métert kellett egyedül megtennie a kislánynak. 

A rendőrség rögtön azt feltételezte, hogy valaki erőszakkal vitte magával, mert az eltűnése környékén vérfoltokat találtak. A kislány holttestét vasárnap éjjel találták meg a Nógrád Megyei Rendőr-főkapitányság nyomozói. Egész hétvégén kutyákkal kutattak a városban, a rendőrök sorban hallgatták meg a tanárokat és mindenkit, aki valamilyen információval rendelkezhetett az ügyről.

A nyomozás során egy fiatalemberre terelődött a gyanú, akit már korábban elítéltek azért, mert fiatal nőkkel erőszakoskodott, fogva tartotta őket - mondta az [origo]-nak a megyei rendőrség sajtóreferense. A 24 éves férfit vasárnap délután fogták el, kevéssel ezután beismerte a gyilkosságot. A lány holttestét a fiatalember rokonának a házában találták meg. Arról egyelőre nem beszélt, hogy miért és hogyan gyilkolta meg a lányt - mondta a sajtóreferens.

A város lakói értetlenül állnak az ügy előtt, korábban ilyen brutális eset nem fordult elő a kis Nógrád megyei településen. Több szécsényi nyilatkozott úgy az [origo]-nak, hogy a város lakói felháborodottak és elkeseredettek. Korábban fel sem merült, hogy ne lehetne egyedül gyalog útnak indulni sötétedés után a városban - mondta az egyik ott lakó. Mindenki teljesen padlón van, a gyerekeket is nagyon megrázta, hogy megölték az iskolatársukat. "Ezután kevésbé vágynak majd az esti, éjszakai programokra" - mondta az egyik szülő. A gyerekek többségét ma elkísérték az iskolába, még azokat is, akik korábban már egyedül jártak.