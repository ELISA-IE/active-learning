Világméretű influenzajárvány fenyeget

Az Egészségügyi Világszervezet (WHO) szerint bármikor kitörhet egy több tízmillió emberéletet követelő madárinfluenza-járvány, ami végigsöpör a Földön. Bujdosó László országos tiszti főorvos szerint már készül egy kísérleti vakcina Magyarországon. A kísérlet célja, hogy a madárinfluenza bármely altípusára érvényes oltóanyag-előállítási technológia jöjjön létre. Ha a járvány Délkelet-Ázsiából indul, 3-6 hónap alatt érhet el hozzánk.

Hatalmas, az 1918. vagy az 1968. évihez hasonló méretű influenzajárvány fenyegeti a világot, az akár több tízmillió áldozatot követelő kór bármelyik pillanatban kitörhet - figyelmeztetett az Egészségügyi Világszervezet (WHO). A halálos madárinfluenza akkor válik különösen veszélyessé, ha a vírus mutáció révén emberről emberre is képes lesz terjedni. A most pusztító H5N1 jelű madárinfluenza már több százezer madarat ölt meg. "A történelem arra tanít, hogy egy ilyen járványt senki nem képes megállítani, a kérdés, mikor következik be legközelebb" - mondta Margaret Chan WHO-szóvivő.

Bujdosó László országos tiszti főorvos az [origo]-nak elmondta: Magyarországon már készül egy kísérleti vakcina, amelyet a WHO-tól kapott adatok és vírustörzs alapján fejlesztenek ki, a kutatások az állatkísérleteknél tartanak. A kísérlet célja, hogy a madárinfluenza (H5N1) vírus bármely altípusára érvényes oltóanyag-előállítási technológia jöjjön létre. Eredmény néhány héten belül várható, ezek után az oltóanyagot az előállításban részt vevő szakembereken próbálják ki először.

Bujdosó elmondta azt is, hogy egyelőre arról nincs szó, hogy nagy mennyiségben kellene előállítani oltóanyagot. Mivel egyelőre nem létezik az a vírus, amelyik világjárványt okozhat, nem lehet a nem létező vírus elleni vakcinát gyártani. A szakember szerint azonban arra van esély, hogy a H5N1 alakul át világjárványt okozó vírussá. A most kísérleti szakaszban lévő oltóanyagból ebben az esetben nyolc hét alatt lehetne félmillió vakcinát előállítani, ezt követően pedig hetente újabb félmillió adag oltóanyagot. Ha azonban mégsem ez a vírus indít el világjárványt, akkor a WHO-nak előbb elő kell állítania egy, a járványt okozó vírus elleni vakcinát, csak ezután kezdődhet meg a tömegtermelés - tette hozzá.

Ha kitörne a járvány, akkor mindenki számára elérhetővé teszik az oltóanyagot, de először a leginkább veszélyeztetett csoportokat, a 60 év felettieket és a krónikus betegségben szenvedőket kell beoltani. Az oltóanyagok gyártási költsége elérheti az 5-6 milliárd forintot. Bujdosó szerint azonban nem ez a költség okozná a legnagyobb problémát, hanem az, hogy a világjárvány egy időre ellehetetlenítené a nemzetközi kereskedelmet és az idegenforgalmat.

Az országos tiszti főorvos elmondta azt is, hogy a világjárvány kialakulásának három feltétele van, ebből kettő már teljesült: a madárinfluenzának nagy számban, kiterjedt területen kell megfertőznie madarakat. Emellett emlősökre és emberre is terjednie kell a betegségnek. A harmadik, egyelőre még meg nem valósult feltétel, hogy emberről emberre is terjedjen a kór. Ha ez is megvalósul, nagy eséllyel világjárvány alakul ki. A járvány - amennyiben Dél-Ázsiából indul, ahogyan korábban is - Magyarországra 3-6 hónap alatt érhet el a szakemberek számításai szerint - mondta Bujdosó.

Rácz Jenő egészségügyi miniszter korábban az MTI-nek azt mondta: a WHO ajánlásai alapján minden tagországban felkészülési tervet készítenek, hogy ha esetleg kialakul a vírus, akkor az egészségügyi szervek időben reagálni tudjanak.

A madárinfluenzát okozó H5-ös vírustörzsnek kilenc különböző altípusa ismert, közülük az Ázsiában pusztító H5N1 vírus rendkívül fertőző, és embereket is megbetegíthet. A vírus terjedésére utaló aggasztó jel, hogy már Indonéziából is érkeztek hírek emberi áldozatokról, Oroszországban pedig a háziszárnyasok között pusztított a vírus. 

A madárinfluenza mellett az MTI jelentése szerint délnyugat-kínai Szecsuán tartományban már 19-en haltak meg egy rejtélyes járványban a kínai egészségügyi minisztérium adatai szerint. A betegek magas lázzal, bőr alatti bevérzésekkel, általában mérgezéses esetekben észlelt sokkos állapotban kerültek kórházba. A laboratóriumi tesztek alapján a szakértők úgy vélik, hogy a megbetegedéseket az úgynevezett Streptococcus suis okozta, amelyet általában sertések terjesztenek. Az álláspontot megerősíteni látszik az a tény, hogy az áldozatok közül mindannyian sertéseket, mégpedig beteg sertéseket vágtak le, majd dolgoztak fel.

A dél-kínai térség 75 települését, illetve városát érintő járvány súlyos aggodalmakat ébresztett Kínában, sokan ugyanis attól tartanak, hogy az atípusos tüdőgyulladás ütötte fel ismét a fejét, netán madárinfluenzáról van szó, vagy esetleg egy újabb, eddig ismeretlen járvány terjed Dél-Kínában, abban a térségben, amelyről világszerte azt tartják, hogy - emberek és állatok életterének rendkívüli közelsége révén - állatokra, illetve emberekre veszélyes vírustörzsek beláthatatlan következményekkel járó keveredésének kiindulási helye lehet a nem túl távoli jövőben.