Egyre több fellebbezés érkezik az ítélőtáblákhoz

Egyre többen adnak be fellebbezést az ítélőtáblák felállításának hatására - írja a Népszabadság. A lapnak nyilatkozó Lomnici Zoltán, a Legfelsőbb Bíróság (LB) elnöke szerint az ok, hogy korábban akár öt évig is húzódhatott az LB-n a jogorvoslati eljárás, a tábláknál azonban egy éven belül jogerős ítélet születik. 

Tavaly 2,4 százalékkal több ügyet regisztráltak, de 3,6 százalékkal emelkedett a befejezett esetek száma is. A perek 87 százalékát egy éven belül jogerősen lezárják - mondta Lomnici. A perek számának csökkenése megállt, sőt - ugyan csak egy százalékkal - de tavaly több kereset érkezett. A megyei bíróságoknál ugyanakkor tíz százalék körüli a növekedés, és ennél is nagyobb mértékben emelkedett a táblákhoz érkezett fellebbezések száma. Tíz százalékkal nőtt a szabálysértési eljárásban benyújtott fellebbezések száma is. 

A főbíró szerint tavaly mindössze 3200 ítéletet helyeztek hatályon kívül a fellebbviteli bíróságokon. Hozzátette, hogy nagy figyelmet fordítanak az öt éven túl húzódó eljárásokra, mivel ezekben az esetekben könnyen elmarasztalhatja az államot a strasbourgi emberi jogi bíróság. Jelenleg ezerötszáz ilyen ügy van - írja a Népszabadság.