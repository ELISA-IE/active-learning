Némák a magyarok külföldön

A 45 év alatti magyarok majdnem fele csak az anyanyelvén tud megszólalni - derül ki a Medián felméréséből, melyet a Népszabadság közöl. Akinek nyelvvizsgája van, az sem mindig beszél a bizonyítványában jelzett szinten. 

Sok magyar lenne gondban, ha külföldön útbaigazítást kellene kérnie. A 15-44 év közötti népesség 45 százaléka ugyanis egyáltalán nem beszél semmilyen idegen nyelvet - derült ki a Medián és a Nyelviskolák Szakmai Egyesülete által készített felmérésből, melyet a Népszabadság közöl. 

A 45 év alatti korosztály 14 százalékának van nyelvvizsgája: három-három százaléknak felső-, illetve alapfokú, nyolc százaléknak pedig középfokú. A nyelvtudást igazoló papír azonban nem feltétlenül jelenti azt, hogy birtokosa beszéli is az adott szinten az adott nyelvet. A középfokú nyelvvizsgával rendelkezők 37 százaléka beszéli ténylegesen középfokon az adott nyelvet.

Az iskolai végzettség emelkedésével nő a nyelvtudás szintje is: a diplomások 70 százaléka, az érettségizettek 26 százaléka, az érettségivel nem rendelkezőknek pedig az öt százaléka van birtokában használható nyelvtudásnak.