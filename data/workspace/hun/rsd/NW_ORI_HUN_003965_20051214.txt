A GVH egymillióra bírságolta a Corát

A Gazdasági Versenyhivatal 1 millió forintra büntette a Corát, mert úgy hirdetett egy terméket, hogy egyes áruházaiban már az akció kezdetekor sem állt rendelkezésre. A cég eljárása a fogyasztói döntések tisztességtelen befolyásolásának minősül.

A Gazdasági Versenyhivatal Versenytanácsa a 2005. december 13-án megtartott tárgyalásán hozott határozatában megállapította, hogy a Cora hipermarketlánc reklámújságjaiban közzétett tájékoztatása a versenytörvény által tilalmazott fogyasztói döntések tisztességtelen befolyásolásának minősült. 

A Cora hipermarketlánc az árengedményes, 5 literes, hordós kiszerelésű Becker sört úgy hirdette, hogy az a Cora egyes áruházaiban már az akció kezdetekor sem állt rendelkezésre, egyes további áruházaiban pedig csak minimális mennyiség volt belőle. A versenytanács a Cora jogsértő magatartásáért 1 millió forint versenyfelügyeleti bírságot szabott ki. 

A versenytörvény szerint jogellenesnek minősül a gazdasági versenyben a fogyasztók megtévesztése úgy is, ha a vállalkozás különösen előnyös vásárlás hamis látszatát kelti. 

A versenytanács gyakorlata alapján az úgynevezett becsalogató reklám abban az esetben minősül versenytörvénybe ütközőnek, ha valószínűsíthető, hogy a vállalkozás a reklámkiadványában előnyös vásárlás látszatával hirdetett, azonban az üzletben a kis mennyiségben, vagy rendelkezésre egyáltalán nem álló termék helyett a fogyasztók olyan árut is megvásárolhatnak, amelyet a reklám hiányában nem (de legalábbis nem a reklámozó vállalkozástól) vásároltak volna meg. 

Amint azt a versenytanács már több határozatában kifejtette, az önmagában nem ütközik a versenytörvény rendelkezéseibe, ha valamely akciós termék nem az akció teljes ideje alatt áll rendelkezésre. 

Amennyiben az akciót meghirdető vállalkozás tájékoztatásában jelzi, hogy az ajánlat "a készlet erejéig érvényes", ezzel ugyan a fogyasztók tudomására hozza, hogy a meghirdetett áru esetleg nem áll majd rendelkezésre, azonban ez nem adhat felmentést azokra az esetekre, amikor a vállalkozás összes vagy akár csak egyetlen áruházára nézve, az akció kezdetekor az adott termék egyáltalán nem áll rendelkezésre vagy annak induló készlete irreálisan alacsony. 

Jelen esetben a Cora reklámújságjaiban ugyan minden esetben feltüntette, hogy az árengedményes, 5 literes, hordós kiszerelésű Becker sörre vonatkozó ajánlat "a készlet erejéig érvényes", azonban ezt annak ellenére hirdette, hogy az akciós termék a Cora egyes áruházaiban már az akció kezdetekor sem állt rendelkezésre, egyes további áruházaiban pedig csak minimális mennyiség volt belőle. A fentiekre tekintettel a versenytanács 1 millió Ft versenyfelügyeleti bírságot szabott ki a Cora hipermarketláncra.