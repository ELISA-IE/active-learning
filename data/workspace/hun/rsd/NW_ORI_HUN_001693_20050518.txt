Franciaország lehet az EU óriása 2050-re

Miközben 2050-re EU-szerte drasztikus népességfogyást jósolnak a szakemberek, a legfrissebb előrejelzések szerint Franciaország népessége olyan mértékben nőni fog, hogy a legnépesebb tagállammá válik az évszázad közepére. A jelenleg listavezető Németország népessége csökken majd az előrejelzések szerint a leginkább.

Néhány napja mutatta be a francia kormány azt az előrejelzését, amely szerint 2050-re az ország népessége elérheti a 75 milliót, ez a jelenlegihez képest 11 milliós gyarapodást jelentene. Amennyiben ez megvalósul, Franciaország átveheti a vezető helyet Németországtól népességszám tekintetében, és ezzel az Európai Unió (EU) legbefolyásosabb országává válhat - írta az EUobserver. Németország népessége ugyanis az előrejelzések szerint 82-ről 72 millióra csökken az elkövetkezendő 45 év alatt. Az EU statisztikai hivatala 2050-re általános, drasztikus népességfogyást jósolt áprilisi előrejelzésében, e szerint 2050-re 20 millióval csökken az EU népessége. Ráadásul az előrejelzések szerint a franciáknál kétharmad részben a magas születésszám okozza majd a népességszám-növekedést, és csak egyharmad részben okozzák azt bevándorlók.

Jelenleg Franciaországban 1,85 élve született csecsemő jut minden szülőképes korú nőre (Franciaország a GDP-je 4,5 százalékát költi a családok támogatására, ami messze felül múlja bármely EU-tagállamét), miközben Nagy-Britanniában csak 1,79, Németországban 1,3, Olaszországban 1,23, Spanyolországban  pedig 1,1. Egyedül Írország népességének növekedését jelzik előre hasonló mértékben. A kutatók ugyanakkor megjegyezték azt is, hogy Törökország is veszélyeztetheti Franciaország befolyását, a csatlakozni vágyó ország népessége ugyanis jelenleg 73 millió, 2050-re viszont akár 100 millió is lehet a jelenlegi születési adatokat figyelembe véve. Ha a francia adatok beigazolódnak, akkor azok az uniós tagállamok szavazati súlyának felülvizsgálatát és újrarendezését is eredményezhetik.

Dominique de Villepin francia belügyminiszter bejelentette, hogy a jövőben szigorúbban lépnek fel az illegális bevándorlókkal szemben - írta a Bruxinfo. Egyúttal kizártnak nevezte, hogy a spanyolországihoz hasonló amnesztiaprogramot vezessenek be. A tárcavezető hozzátette azt is, hogy becslései szerint jelenleg 200-400 ezer illegális bevándorló tartózkodik Franciaországban. A francia kormány közel megháromszorozta az illegális bevándorlás elleni küzdelemre fordított összegeket, melyek így elérik a 100 millió eurót.