Megszüntetnék az egységes gyógyszerárat

Egy törvényjavaslat szerint októbertől megszűnne a nem támogatott orvosságok egységes ára. A fogamzásgátlók ára közt például patikánként akár tíz százalék különbség is lehet majd. A gyógyszerészek tiltakoznak az új szabályozás ellen - írja a Népszabadság.

A gyógyszerpiaci rendtartásról szóló törvényjavaslat értelmében eltörölnék az egészségbiztosító által nem támogatott gyógyszerek egységes patikai árát. Ez összesen tízezer gyógyszert érintene. A javaslat értelmében ezeknél a termékeknél a gyógyszertárak maguk dönthetnének az árról. A javaslat kidolgozói azt szeretnék elérni, hogy a gyártók által nyújtott kedvezmények eljussanak a betegekhez is, ezt azonban eddig jogszabály tiltotta. Ha elfogadják a javaslatot minden patikában más-más áruk lenne a vitaminoknak, a köptetőknek, a hormonkészítményeknek vagy a fogamzásgátlóknak - írja a Népszabadság.

A Magyar Gyógyszerész Kamara nem tudja elfogadni a javaslatot. Hávelné Szatmári Katalin, a szervezet elnöke szerint ugyan egyes gyógyszereknél előnyös lehet az intézkedés, de kiszámíthatatlanná tenné az árakat a betegek számára. Mint a lapnak elmondta, a vevők nem is tudják majd, hogy olcsóbban vagy drágábban kapják-e a készítményt, mivel megszűnne a nem támogatott termékek árának a közlönyben való kihirdetése is. 

A kedvezmény ugyanakkor csupán 300 nagy gyógyszertárat érint, a kisebbeknek ugyanis nincs árkedvezményük. Az egyik kisebb patika vezetője szerint a tervezett jogszabály tönkreteszi a kisebb patikákat, mivel a nagykereskedő csupán 100 millió forintos havi megrendelés fölött ad 2,5 százalékos árengedményt, amit a beteg meg sem érez. Skultéty László, a GKI-Egészségügy-kutató Intézet vezetője szerint ugyanakkor plusz-mínusz tízszázalékos árkülönbségre számít - derül ki a Népszabadság írásából.