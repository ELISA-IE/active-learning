Swisscom Broadcast: ajánlat az AH-papírokra

A Swisscom Broadcast AG részvényenként 5250 forinton nyilvános vételi ajánlatot tett az Antenna Hungária (AH) Rt. valamennyi részvényére. A vállalat célja az Antenna Hungária Rt. 100 százaléknyi részvényének megszerzése.

A Swisscom Broadcast AG részvényenként 5250 forinton nyilvános vételi ajánlatot tett az Antenna Hungária (AH) Rt. valamennyi részvényére - az ajánlat a Budapesti Értéktőzsde honlapján jelent meg pénteken. 

A vételi árfolyam azonos azzal az árfolyammal, amelyen a Swisscom Broadcast AG 75 százalék plusz egy szavazatot szerzett az Antenna Hungária Rt.-ben az ÁPV Rt. által kiírt nyilvános kétfordulós privatizációs pályázat eredményeként. 

A svájci cég a tranzakció zárásakor tartott sajtótájékoztatón jelentette be, hogy célja az Antenna Hungária Rt. 100 százaléknyi részvényének megszerzése, ezt követően pedig ki kívánja vezetni az AH részvényeit a Budapesti Értéktőzsdéről. 

Az ajánlattevő az ajánlatot pénteken a felügyelethez is benyújtotta jóváhagyásra. 

Az 5250 forintos ajánlati ár 11 százalékkal magasabb a részvényeknek a benyújtást megelőző 180 nap forgalommal súlyozott tőzsdei átlagáránál. Ez a tőzsdei átlagár 4747 forint. Az ajánlat lebonyolítója a Raiffeisen Bank Rt. 

Az AH részvényeinek közel 16 százaléka Megdet Rahimkulov közvetett tulajdonában van. 

Az Antenna Hungária Rt. 75 százalék plusz egy szavazatot kitevő, névértéken 8,91 milliárd forint értékű részvénycsomagját a Swisscom Broadcast AG 286 millió svájci frankért (46,76 milliárd forint) vásárolta meg. 

Az Állami Privatizációs és Vagyonkezelő Rt. (ÁPV) Rt. igazgatósága júliusban három ajánlattevő: a Macquarie Hírközlési Konzorcium, az Österreichischer Rundfunk (ORF) konzorciuma és a Swisscom Broadcast AG közül választotta ki a svájci távközlési cég műsorszolgáltató vállalatát. 

A második fordulóban a Swisscom az előzetes - 33 milliárd forintos ajánlatát 13,76 milliárd forinttal megemelte. A tranzakció október 25-én zárult, miután a Swisscom kifizette a teljes vételárat. 

Az ÁPV 8,754 milliárd forint névértékű, az AH összes részvényének 73,71 százalékát kitevő részvényt adott el, és megbízás alapján értékesítette az Arago csoporthoz tartozó Forrás Rt. tulajdonában lévő 152,84 millió forint névértékű, 1,29 százalékot kitevő részvénycsomagot is.