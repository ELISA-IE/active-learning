Bárki készíthet költségvetést az interneten

Bárki megpróbálkozhat a költségvetés-készítéssel egy internetes program segítségével novembertől. A játékban havi 89 900 forinttal gazdálkodhatnak az állampolgárok, ezt az összeget kell elosztaniuk a tíz fő költségvetési terület, köztük az egészségügy, az oktatás és a gazdaság között.

Bárki elkészítheti saját költségvetési tervezetét az interneten november 4-től, mialatt a parlament megvitatja a kormány által benyújtott jövő évi büdzsét. A www.koltsegvetes2006.hu honlapról letölthető számítógépes program segítségével fejenként havi 89 900 forintot oszthat el mindenki. Azért éppen ennyit, mert a 2006-os költségvetésben összesen 10 787 milliárd forintnyi kiadás szerepel, azaz egy állampolgárra évente 1 100 000 forint, havonta 89 900 forint jut.

A játékban tíz területre kell pénzt juttatni úgy, hogy ha valamelyik kiadást növeljük, egy másikat csökkenteni kell, hogy a végösszeg ugyanannyi maradjon. Az áttekinthetőséget egy színes kördiagram segíti. A tíz terület a következő: az állam működése - törvénykezés, védelem - biztonság, oktatás - kultúra, egészségügy, szociálpolitika - családtámogatás, nyugdíj, szabadidő - kultúra - vallás, gazdaság - infrastruktúra, környezetvédelem - agrárium, államadósság-kezelés - egyéb kiadások. 

A játékosok például dönthetnek úgy, hogy kevesebbet költenek az oktatásra, és a megspórolt összeget az egészségügy fejlesztésére fordítják. "Csökkentsük-e a bürokrácia kiadásait? A kultúra megfizethetetlen? Kell-e és mennyivel támogatni a hitéleti tevékenységet? " - ilyen kérdések segítik a honlapon a mérlegelést.

Az egyes területek nevére kattintva megjelenik egy táblázat, amely feltünteti a kormány vonatkozó részletes költségvetését, mellette pedig a játékos tervezetét, ahol plusz és mínusz gombokra kattintva lehet változtatni a kiadásokon. 

A 89 900 forintos keretet túllépni nem lehet, de spórolni szabad, és azt is eldöntheti mindenki, hogy a megtakarított pénzt adócsökkentésre vagy az államadósság törlesztésére fordítaná.

Decembertől már nem csak az elosztás módján, hanem a bevételek oldalán is lehet majd változtatni. A javaslatokat összesítik és közzéteszik, így kirajzolódik majd a játékban részt vevő adófizetők költségvetési javaslata. 