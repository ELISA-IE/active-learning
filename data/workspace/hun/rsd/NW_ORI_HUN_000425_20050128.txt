Buster nyuszival és Spongyabobbal harcol Bush

Konzervatív csoportok tiltakozásai miatt rajzfilmhősöket támad a Bush-kormányzat. Egy sorozat - Képeslapok Bustertől - egyik epizódja máris áldozatul esett a konzervatív kirohanásoknak, maga a kulturális miniszter tiltatta be. A konzervatívok a homoszexualitás propagálásával vádolják a rajzolt hősöket, akik nem tehetnek arról, hogy egyikük-másikuk valóban nagy népszerűségnek örvend a melegek körében.

Megfenyegette az amerikai kormány a Public Broadcasting Service (PBS) közszolgálati televíziót, hogy megvonja tőle az anyagi támogatást, ha adásba kerül a Képeslapok Bustertől (Postcards from Buster) című rajzfilmsorozat Sugartime! című epizódja. 

A népszerű ismeretterjesztő rajzfilmsorozat kifogásolt epizódja az északkeleti Vermont államban játszódik, ahol a törvény elismeri az egyneműek élettársi kapcsolatát. A főhős, Buster nyuszi találkozik a filmben többek között egy olyan szereplővel, akinek két édesanyja van, és egy másik leszbikus pár is megjelenik, a filmecske fő témája amúgy a falusi életmód és a juharszirup. 

A rajzfilm betiltása hivatalba lépése után gyakorlatilag az első dolga volt a Bush-kormány új oktatási miniszterének. Margaret Spellings közpénzek megvonásával fenyegette a PBS-t, ha adásba kerül a kérdéses rész. A miniszter szerint sok szülő van, aki nem szeretné, ha gyermekeit az epizódban ábrázolt életmóddal szembesítenék. A sorozat alapkoncepciója amúgy, hogy Buster, a nyuszi digitális kamerával járja az országot és ismerkedik a tájjal, a helyi megélhetési forrásokkal és különböző kultúrájú emberekkel. 

Dollármilliók megvonásával fenyeget a miniszter

A csatorna eleget is tett a követelésnek, és 349 átjátszóállomása elállt a kifogásolt epizód sugárzásától. Ez nem véletlen, hiszen a televízió iskolatévé programja - amelynek keretein belül készül a Buster is - öt év alatt nem kevesebb, mint 100 millió dollárt kapott a központi büdzséből. A készítő, a WGBH nevű bostoni produkciós cég ugyanakkor még reméli, hogy más tévének el tudja adni a kormánynak nem tetsző rajzfilmet.

A Bush-kormányzat figyelme azt követően fordult a rajzfilmek felé, hogy a jobboldali keresztény beállítottságú Focus on the Family nevű szervezet alapítója, James Dobson egy hete George Bush elnök beiktatási vacsoráján Washingtonban kikelt egy másik roppant népszerű rajzfilmhős, Spongyabob Kockanadrág ellen. Dobson, és több, az ő nézeteit visszhangzó konzervatív szervezet - például a melegellenességéről híres Amerikai Családszövetség (The American Family Association) - szerint egy Spongyabob főszereplésével gyerekeknek készült videoklip a homoszexualitást propagálja, és ezzel aláássa az erkölcsöt és a családot.

Agymosás

A We Are Family Foundation (WAFF) által készíttetett filmecske - amelyet terveik szerint tavasszal 61 ezer iskolába küldenének szét - célja, hogy megtanítsa a gyermekeket az együttműködés, az egyetértés és a tolerancia értékeire. A filmecskében Spongyabob egy sor másik rajz- és animációs-filmhőssel együtt énekli a We Are Family című sláger egy átiratát. 

A konzervatívok szerint azonban "a videó azzal az ármányos céllal készült, hogy segítségével készíttetői manipulálhassák és agymosásnak vethessék alá a gyermekeket" - közölte a Focus on the Family szóvivője. A kritizálók ezt arra alapozzák, hogy a WAFF kapcsolatban áll olyan liberális csoportok által támogatott kezdeményezéssel, amellyel a szexuális másság tiszteletben tartását propagálja. Az ellenzőknek emellett az is szúrja a szemét, hogy Spongyabob végtelenül naiv és optimista karaktere gyermekek millióin kívül meleg felnőttek sokaságának kedvence. Utóbbiaknak főleg azért, mert Spongyabob gyakran sétál kézen fogva barátjával Patrick-kal, a tengericsillaggal. 

Készítője szerint - aki épen Hongkongban tartózkodik a rajzfilmhős kalandjaiból készült mozi ázsiai bemutatóján - Spongyabob és Patrick sem nem homo-, sem nem hetero-, hanem aszexuális. Stephen Hillenburg közölte, "Sosem gondoltuk úgy, hogy melegek lennének. Úgy vélem leginkább aszexuálisak. Egyszerűen csak viccesek próbálunk lenni, és az egésznek semmi köze a balhéhoz". A WAFF szóvivője pedig csak annyit közölt, bárki, aki azt gondolja, hogy a Spongyabob-videó a homoszexualitást népszerűsíti, "jobban teszi, ha felkeresi orvosát és megemelteti vele gyógyszeradagját". 

Korábban más gyerekeknek szánt karakterekkel kapcsolatban is felmerült a homoszexualitás vádja az USA-ban. 1999-ben a Teletubbies egyik alakját, Tinky Winkyt kiáltották ki melegnek, és így ártalmasnak a gyermekek számára - bordó színű plüssbundája és a fején lévő háromszögletű kinövés-féle miatt. Ezek ugyanis meleg szimbólumoknak számítanak. Ilyen támadások érték még a Sesame Street két báb-szereplőjét, Bertet és Ernie-t is.