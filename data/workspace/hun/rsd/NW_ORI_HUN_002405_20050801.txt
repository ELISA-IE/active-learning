Újságban toborozták a kokainfutárokat

Jól fizető külföldi munkalehetőséget kínált egy hirdetés egy miskolci lapban. Az ajánlatra jelentkező fiatalok most ecuadori börtönökben vannak kokainfutárkodás vádjával - írja a Népszabadság.

Kábítószer-csempészés vádjával hónapok óta különböző ecuadori börtönökben raboskodnak azok a miskolci fiatalok, akik egy jól fizető munkalehetőséget kínáló újsághirdetésre jelentkeztek - írja a Népszabadság. A fiatalokat kis mennyiségű, 1,2-1,5 kilogramm kábítószerrel fogták el, így a lapnak nyilatkozó szekértők szerint elképzelhető, hogy csalinak, a többi futár útját fedező, eleve lebukásra ítélt balekoknak szervezték be őket.

Hozzátartozóik szerint a fiatalok a meggazdagodás reményében vállalták a munkát. A szülők szerint a börtönállapotok embertelenek, mindenért, még az iható vízért is fizetniük kell. Rabtársaik pedig megverik, megszurkálják őket. Az egyik elfogott fiatal 8, míg egy másik 10 évet kapott kábítószer-csempészésért. Mivel Ecuadorban nincs fellebviteli bíróság, ezért az elítéltek nem kérelmezhetik az ítélet enyhítését. Az egyetlen esélyük, hogy Magyarország kéri kiadatásukat és így itthon tölthetik le szabadságvesztésüket - írja a lap.