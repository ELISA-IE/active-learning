A skizofrének járnak legrosszabbul a drága recepttel

Az Alkotmánybírósághoz fordult a Magyar Pszichiátriai Társaság a magánorvosi receptírás korlátozása miatt. A magánorvosok októbertől ugyanis nem írhatnak fel gyógyszereket kiemelt támogatással. A pszichiáterek szerint a skizofrén betegek orvosváltásra kényszerülhetnek a korlátozás bevezetése miatt, ez pedig visszavetheti a kezelésüket, sőt az öngyilkosság kockázata is nőhet. Az ombudsman indokoltnak tartja, hogy a társaság az Alkotmánybírósághoz fordult.

Az Alkotmánybírósághoz fordult a Magyar Pszichiátriai Társaság, mert úgy látják, hogy a betegek és az orvosok jogait is sérti, hogy október elsejétől elvileg magánorvos nem írhat fel 90 vagy 100 százalékos támogatású gyógyszereket. Azért csak elvileg, mert a rendelet az Országos Egészségügyi Pénztárnak írja elő, hogy október 1-től csak úgy köthet szerződést magánorvosokkal, hogy az orvosok maximum 50 százalékos támogatással írhatnak fel gyógyszereket, ugyanakkor a rendelet azzal nem foglalkozik, hogy a már korábban megkötött szerződéseket felül kell-e vizsgálni. A magánorvosok többsége ezért most is felírja a gyógyszereket a kiemelt támogatással. 

Az alkotmánybírósági indítvány készítői amellett, hogy jogsértőnek tartják az új szabályozást, attól is tartanak, hogy bizonyos betegségben szenvedők kezelésére is rossz hatással lesz a változás, mert orvosváltásra kényszerülhetnek. A receptírás korlátozása kiemelten fogja érinteni a skizofrén, a depressziós és az epilepsziás betegeket, de az allergiásokat is. "A skizofrén betegek gyógyszerei például nagyon drágák, és ha magánorvosként a jövőben nem írhatom fel kiemelt támogatással, akkor a beteg kénytelen lesz a kerületi gondozóba járni, ahol viszont a pszichoterápiára nem jut annyi idő, mint a magánrendelésen" - mondta az [origo]-nak Nyikon Tünde magánpszichiáter. Más módot kellene kitalálni arra, hogy az orvosokat rávegyék az olcsóbb gyógyszerek felírására - tette hozzá.

A kormány spórolni akart ezzel az új rendelettel, de pont az ellenkezőjét éri el, mert azok a betegek, akik eddig magánorvoshoz jártak, most megjelennek majd a kerületi gondozókban, szakrendelőkben, mert a korábbi orvosuk nem írhatja fel nekik a gyógyszereiket a megszokott támogatással - mondta az [origo]-nak a Magyar Pszichiátriai Társaság magánorvosi szekciójának vezetője. Molnár Károly szerint egy depressziós vagy egy skizofrén beteg esetében komoly következményei lehetnek, ha nem veszi meg a gyógyszereket, mert a magasabb árat nem tudja megfizetni. Akár az öngyilkossági kockázat is nőhet - tette hozzá. 

Az alkotmánybírósági indítványt készítő Magyar Pszichiátriai Társaság emellett azzal is érvel, hogy igazságtalanul hárít nagyobb költségeket azokra a betegekre, akik eddig magánorvoshoz jártak, tehát pénzt spóroltak az államnak azzal, hogy saját zsebből fizették kezeltetésüket."Indokoltnak tartom, hogy a társaság az Alkotmánybírósághoz fordult" - mondta az [origo]-nak Lenkovics Barnabás, az állampolgári jogok országgyűlési biztosa. Az ombudsmant nem keresték meg sem orvosok, sem betegek az üggyel kapcsolatban, ezért nem indított korábban vizsgálatot. Hivatalból pedig nem indít vizsgálatot olyan ügyben, mellyel kapcsolatban már az Alkotmánybírósághoz fordult valaki.