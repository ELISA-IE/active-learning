Bukarestben fejleszt Demján

A TriGránit Rt. budapesti és romániai ingatlanfejlesztésekbe fekteti azt a 90 millió eurót, melyre a Pólus Center eladásából testvércége, a Dipol Holding tesz szert. Több variáció született a budapesti millenniumi városközpont még szabad területeinek hasznosítására, és Bukarest szívének fejlesztésére is.

Kilencvenmillió euró vár elhelyezésre,  ennyiért vált meg ugyanis a Dipol Holdings Ltd. a Pólus Centertől. A vevő az ING Közép-európai Ingatlanalap. A bevételt a Dipol tulajdonosai, Demján Sándor, Péter Munk, illetve Csányi Sándor a millenniumi városközpontra és újabb romániai fejlesztésekre kívánják fordítani - írja a Világgazdaság.

Az ingatlanfinanszírozásban megszokott hiteláttételt feltételezve a fentinél jóval nagyobb, több száz millió eurónyi beruházásra nyílik mód - mondta Szabó Zsolt, a TriGránit Rt. pénzügyi igazgatója. A pénz egyik részét a cég által folyamatosan épített fővárosi millenniumi városközpontra fordítják.

A teljes beruházás (a már megvalósultakkal együtt) mintegy 800 millió euróba kerül majd. Ezen belül azonban nyitott, hogy a még fejlesztendő területen kongresszusi központ, vagy lakások és irodaházak épülnek-e. Az előbbi az állam döntésén múlik, amelyet a TriGránit kész tervekkel vár. Az 5000 fő befogadására képes új budapesti kongresszusi központra még nem írták ki az eredetileg őszre tervezett pályázatot, de még ebben a kormányzati ciklusban szeretnék megkezdeni az építkezést.

Ha mégsem lenne szükség a központra, akkor a területen lakásokat, irodákat építenek, az eddig elkészült lakások ugyanis jó befektetésnek bizonyultak.

Romániában számos nagyváros kínál üzleti lehetőséget a TriGránitnak. Szabó Zsolt Bukarest mellett Kolozsvárt és Constantát emelte ki. A román fővárosban indítandó munkára mintegy húsz jelentkező közül választották ki a TriGránitot, amely neves építészek között keresi az ottani tervek elkészítőit. Bukarestben nagyobb mozgástere van a tervezésnek, mert ott enyhébbek az építési szabályok.

Az 1996-ban nyílt Pólus Center eladása egyébként része volt a tulajdonosi kör stratégiájának. A cég létrehoz és bejárat egy-egy új típusú ingatlant (mint a Bank Center, a Pólus Center vagy a Westend), majd a prototípust mintául használja más, külföldi megbízásaihoz.