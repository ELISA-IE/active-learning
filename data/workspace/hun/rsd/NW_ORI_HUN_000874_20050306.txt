Elmaradt a beígért moldáv forradalom

Magyar idő szerint 20 órakor lezárult a 2005-ös moldáv parlamenti választás. Az exit poll eredmény szerint biztosra vehető, hogy a választás érvényes volt. Az eredmény-előrejelzés szerint biztos, hogy a kommunisták nyerték meg a választást. A voksolást valószínűleg az EBESZ-megfigyelők is érvényesnek fogadják majd el, mert egyelőre nem érkezett hír jelentősebb csalásról. Az [origo] tudósítója szerint Kisinyov utcáin egyelőre nyugalom van, nem valószínű, hogy moldáviában megismétlődnének a Grúziában és Ukrajnában megismert ellenzéki tüntetések.

Befejeződött a parlamenti választás Moldáviában. A szavazóhelyiségek magyar idő szerint 20 órakor zárták be kapuikat. A választások rendben zajlottak le, nem érkezett hír jelentősebb csalási kísérletről. 

A végleges exit poll szerint a kommunisták egyértelmű győzelmet arattak Moldáviában. E szerint a Voronyin elnök vezette Kommunisták Pártja a szavazatok 40 százalékát szerezte meg. Kihívói: Urejkan chisinaui polgármester Demokratikus Moldváért Blokkja 29, a román nacionalista Rosca kereszténydemokratáival pedig a voksok 14 százalékát kapta az előrejelzések szerint. A szociáldemokrata párt, és az oroszbarát BEPR egyaránt négy százalékot szerzett.

A parlamenti küszöb hat százalék, ezért valószínűleg csak három párt kerül be a moldovai országgyűlésbe.  A kommunisták az exit poll szerint 49 helyet kapnak, a Demokratikus Moldváért Blokk 35-öt, a kereszténydemokraták pedig 17-et. Mivel még márciusban szeretnének elnököt választani, valószínűleg már minden pártnál megindult az esélylatolgatás.

Voronyin újraválasztásához hatvanegy szavazat szükséges. A kommunisták azonban meglehetősen elszigetelődtek, ezért koránt sem biztos, hogy képesek lesznek plusz tizenkét szavazatot szerezni ellenzéki képviselőktől. Ugyanakkor viszont a két ellenzék párt sincs túl jó viszonyban: Rosca Moszkva bérencének tartja Urekjanéket, akik viszont meg vannak győződve arról, hogy a rivális ellenzéki vezért Washington pénzeli.

A moldáviától elszakadt Dnyeszteren túli területek lakossága is jogosult volt a szavazásra. A szakadár terület lakosainak a határ mellett állítottak fel szavazóköröket. Boczka Károly, az [origo] kiküldött tudósítója a Transznyesztria fővárosa, Tiraszpol számára létrehozott körzetben járt Varnica faluban.

A szavazókör a senki földjén van, túl a moldáv határőrök, és az orosz békefenntartók biztonsági zónáján. Szmirnov, a szakadár köztársaság elnöke álltólag személyesen fizette a buszokat, amelyek szervezetten szállították az embereket Tiraszpolból, hogy Urecheanra voksoljanak. A választási kedv azonban nem volt túl magas: délután fél öt körül még csak négyezer ember jelent meg a választásra jogosult 250 ezer tiraszpoli közül.

A moldáv hatóságok egyáltalán nem ismerik el a szakadár területek joghatóságát, így aki a transznyisztriai hatóságok útlevelével kelt át a határon, annak egy napra érvényes moldáv személyi igazolványt állítottak ki. Az [origo] tudósítója olyan szavazókkal is találkozott, akiknek még szovjet útlevelük volt. A határon mindenki pecsétet kapott az útlevelébe, nehogy a szavazók több körzetben is leadják szavazatukat.

A moldáv hatóságok egyébként a többitől teljesen elkülönítve kezelik a transznyisztriaiak szavazatait. Speciális urnákban tárolják őket, és elkülönítve számolják meg. A cél az, hogy pontos számadatot kapjanak arról, hogy hányan mentek át szavazni a határ túloldalán. Az Európai Biztonsági és Együttműködési Szervezet (EBESZ) missziója jogszerűnek ismerte el Chisinau intézkedését.

Ugyanakkor a BBC Tudósítása szerint a moldáv hatóságok visszafordítottak a határtól 100 oroszt, akik az orosz hatóságok szerint a választás tisztaságát jöttek ellenőrizni. Chisinau arra hivatkozott, hogy az orosz állampolgárokat nem regisztrálták hivatalosan ellenőrökként, ezért visszafordították a vonatot.

A választások tisztaságára felügyelő EBESZ szerint egyébként úgy tűnik, hogy a moldáviai parlamenti választások demokratikusak voltak. A szervezet missziójához nem érkezett hír jelentősebb csalásról. Gyarmati István a misszió vezetője az [origo] tudósítóját úgy tájékoztatta, hogy a szervezet feltehetően törvényesnek ismeri majd el a választási eredményt.

Chisinauban egyelőre nyugalom van. Korábban elsősorban a kereszténydemokraták vezetője, a román nacionalista Iurie Rosca fenyegetőzött azzal, hogy a 2004 novemberében kezdődött kijevi tüntetésekhez hasonló megmozdulásokon kényszeríti ki a kormánytól a tisztességes választást. Noha Rosca hívei állítólag tüntetésekre készülnek, nem valószínű, hogy képesek lennének nagyobb tömeget mozgósítani. Chisinau főterét március 7-22-ig foglalták le. Az [origo] tudósítója szerint Rosca kezdeményezése egyelőre úgy tűnik érdektelenségbe fulladt, és Chisinauban nem lesz "narancs forradalom".