Szlovákiai betegeket fogad az esztergomi kórház

Szlovákiai betegeket is fogad már az esztergomi kórház. Az intézmény egy szlovákiai betegbiztosítóval már alá is írta, több másikkal pedig hamarosan aláírhatja az erről szóló szerződést. A kórház ezzel egészítheti ki hazai finanszírozását, sok határon túlinak pedig közel van, és jobban is megéri a magyarországi kezelés.

Példa nélküli módon, szlovákiai betegek kezelésére szerződött a határon túli egészségbiztosítóval az esztergomi kórház, amely így eurorégiós egészségügyi központ lett - írja a Népszabadság. 

A szlovákiai betegeket művesekezelésre, CT-, röntgen- és laborvizsgálatra, szülészeti ellátásra fogadják haladéktalanul az esztergomi kórházban. Ezek mellett szinte valamennyi osztály szabad kapacitásait is igénybe vehetik a határon túliak - mondta a lapnak dr. Pák Gábor a kórház orvos-igazgatója. A szemészetet kivéve minden ellátást egy héten belül képesek vállalni miközben nem sérülnek a tb-betegek érdekei. A szemészeti ellátásra - szakemberhiány miatt - országszerte háromhetes a várakozási idő. 

Pák szerint jó helyzetbe kerültek azzal, hogy híd köti össze a várost a szomszédos országgal. Hetven kilométeres körzetben ugyanis a hatszáz ágyas esztergomi kórház az egyetlen, amely a teljes terápiás választékot kínálja. 

Az intézet már aláírta a szerződést a Sideria-Istotával, de megállapodás közeli helyzetben vannak más biztosítótársaságokkal is. A szlovákiai betegek ellátásáért ugyanannyi pénzt kapnak, mint amennyit az OEP fizet a hazaiakért.

A kórháznak azért előnyös a megállapodás, mert a ezzel kiegészítheti a hazai finanszírozást, a szlovákok pedig spórolhatnak biztosítottjaiknak. Szlovákiában ugyanis januártól orvos-beteg találkozáskor húszkoronás (120 forintos) önrészt is kell fizetniük, illetve ugyanennyit kell leróniuk a vény kiváltásakor - a gyógyszerek kifizetése mellett. A páciensek emellett napi 50 koronával (300 forinttal) járulnak hozzá a kórházi ellátáshoz is hazájukban. 

A magyar kórházak csak ritkán - leginkább sürgősségi ellátás keretében - nyújtottak külföldi állampolgároknak szolgáltatást, és ez az uniós csatlakozás óta sem változott. A hivatalos adatok szerint a legtöbb külföldi szülni akar Magyarországon, leginkább a fővárosban. A külföldiek által igénybe vett ellátások közül az elsők között van még az ortopédiai és a belgyógyászati kezelés - írja a Népszabadság. 