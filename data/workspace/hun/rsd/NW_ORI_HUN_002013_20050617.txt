Kínai bankba fektet a Bank of America

A Bank of America (BoA) 3 milliárd dollárért részesedést vásárol Kína harmadik legnagyobb bankjában, a China Construction Bankban (CCB). Kínában eddig ez a legnagyobb külföldi befektetés - jelentette a Bloomberg hírügynökség.

A Bank of America első lépcsőben 2,5 milliárd dollárért 9 százalékos részesedést szerez a CCB-ben. Az év hátralévő részében újabb 500 millióért vesz részvényeket, amikor a CCB részvényeit bevezetik a hongkongi tőzsdére. Az amerikai bank ezenkívül opciót szerzett arra, hogy az elkövetkező öt és fél évben 19,9 százalékra növelje részesedését.

A CCB mérlegfőösszege 472 milliárd dollár, a bankban elhelyezett betétek összege 422 milliárd dollárt tesz ki. A CCB-nek összesen 135 millió ügyfele van és 14 500 fiókja. A bank többségi tulajdonosa a kínai állam.

Elemzők szerint a gyorsan bővülő kínai piac új lehetőségekkel szolgál a BoA-nak. Az amerikai bank ugyanis hazájában már nem tud több nagyvállalatot felvásárolni, így logikusan a külföldi piacok lehetőségiet kereste.  

A CCB a világ leggyorsabban növekvő gazdaságának legjobban pozícionált bankja, így az amerikai bank befektetése hosszú távon jelent hasznot - nyilatkozta Kenneth Lewis, a BoA elnöke. A két bank következő lépésként közös vállalkozásokba kezdene.