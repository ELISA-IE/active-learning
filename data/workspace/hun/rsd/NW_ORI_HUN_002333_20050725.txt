Bíznak a bankok az internetes szolgáltatásokban

Kismértékben csökkent a 2005. első negyedévében a pénzügyi szolgáltatók internet-használati indexe, a GKI - T-Mobile e-Pénzügyi Index, mely a bankok és a biztosítótársaságok internettel kapcsolatos várakozásait tükrözi. A csökkenés a biztosítók visszafogottabb véleményének tudható be, míg a bankok sokkal optimistábbak.

A GKI Gazdaságkutató Rt., a T-Mobile Távközlési Rt., és a Sun Microsystems Kft negyedévente számított indexe negyedévente felméri a vállalati internet-használati szokásokat és a hazai elektronikus gazdaság fejlődését. Az index az idei első negyedévben a 18,4-es értéket vette fel a -100 és +100 közti skálán, ami enyhe optimizmust jelez. 

A bankok egyre kedvezőbben nyilatkoztak az internet kihasználásának lehetőségeiről. Várakozásaik alapján az internetes bankszolgáltatások közül továbbra is az internetes átutalások aránya növekszik majd a legnagyobb mértékben. A második és harmadik helyre a lakossági ügyfélkör esetében a mobilegyenleg feltöltése, illetve a számlainformációk lekérdezése, a vállalati ügyfelek esetében a mobilegyenleg feltöltése és a betétlekötések kerültek.

Idén március végén az internetes folyószámla-szolgáltatásokkal rendelkező hitelintézetek 520 ezer internetbanki szolgáltatásokra szerződött lakossági ügyféllel rendelkeztek, ami 8,4%-kal több mint 3 hónappal azelőtt, és 44%-kal magasabb, mint egy évvel korábban. Az internetbanki szolgáltatásokra szerződött vállalkozások száma ugyanebben az időpontban 83 ezer volt, ami 12%-os, illetve 50%-os növekedést takar a megelőző három, illetve tizenkét hónap során. 

Egyre több biztosítást is köthetünk a neten keresztül. A biztosítások internetes értékesítésében egyre nagyobb szerepet játszanak azok a biztosítási portálok, amelyek összegyűjtik a különböző biztosítók ajánlatait, és keresési, összehasonlítási lehetőséget biztosítanak a termékek közt. A biztosítási termékek közül a kötelező gépjármű-biztosítás köthető meg a legtöbb helyen az interneten keresztül.

A biztosítók - hasonlóan a korábbi felmérési eredménykehez - továbbra is a kötelező gépjármű-biztosítás interneten keresztüli értékesítésében várják a legnagyobb növekedést a következő 12 hónap során. 2005 első negyedévében a válaszadók ugyanakkor a lakásbiztosítás és a casco online értékesítésében is jelentős emelkedésre számítottak a GKI felmérése szerint.