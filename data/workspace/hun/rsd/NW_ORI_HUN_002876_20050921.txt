Elveszik egy napra az Andrássy utat az autósoktól

Egész napra lezárják az Andrássy utat csütörtökön az Európai Autómentes Nap alkalmából. Az akcióval a szervezők az autózás helyett a tömegközlekedést és a biciklizést próbálják népszerűsíteni. A biciklis szervezetek örülnek, hogy a főváros végre fel merte vállalni, hogy Budapesten is akkor tartsák az autómentes napot, amikor azt a többi uniós nagyvárosban is megrendezik. Az elmúlt években az autósok érdekében a hétvégére tették át az autómentes közlekedést népszerűsítő napot.

Szeptember 22-én az Európai Autómentes Nap alkalmából egész napra lezárják az Andrássy utat. Csütörtökön így csak a Bajcsy-Zsilinszky úton, a Nagykörúton és a Dózsa György úton lehet közlekedni. A forgalomkorlátozás ellenére a 4-es autóbuszok 18 óráig közlekednek az Andrássy úton, a trolibuszok pedig áthajtanak a Nagymező utcánál és az Izabella utcánál. Kovács László, az autómentes nap fővárosi szervezője szerint az Andrássy út lezárása várhatóan nem okoz majd óriási káoszt, ennek ellenére arra kérik a budapestieket, hogy ezen a napon hagyják otthon az autókat és használják a tömegközlekedési eszközöket.  

Az autómentes nap fő eseménye az este hat órakor kezdődő biciklis felvonulás, a Critical Mass (kritikus tömeg) lesz, amivel a bringások az autózás helyett a városi kerékpározást próbálják népszerűsíteni. Kürti Gábor, a Hajtás Pajtás ügyvezetője, aki egyben a felvonulás egyik szervezője, az [origo]-nak elmondta: pozitív lépésnek tartják, hogy a főváros végre fel merte vállalni, hogy az autómentes napot Budapesten is akkor tartsák meg, amikor más európai nagyvárosokban is. Az elmúlt két évben ugyanis a fővárosi önkormányzat az autósok érdekében vasárnapra tolta át az autómentes napot. Ez késztette a biciklis szervezeteket tavaly arra, hogy a hivatalos autómentes napra biciklis demonstrációt szervezzenek. Idén először azonban a szeptember 18-án megtartott budapesti autómentes nap mellett, a biciklisek nyomására szeptember 22-én is lezárják az Andrássy utat           

A bringás felvonulás útvonala: Andrássy út-Deák tér- Károly körút- Astoria -Kossuth Lajos utca- Erzsébet híd - Attila út - Moszkva tér - Margit körút - Tölgyfa utca - Margit híd -Szent István krt.- Teréz krt.- Oktogon-Andrássy út- Felvonulási tér.  A kerékpáros demonstráció miatt 18 órától időszakosan több helyen is leállítják a forgalmat. A 4-es és 4-es gyors buszok csak a Gyöngyösi út és a Mexikó út között közlekednek. A 4-es és a 6-os villamosok este hat órától pedig a Moszkva tér és az Oktogon között, valamint a Blaha Lujza tér és a Dél-Budai végállomások között járnak. 

Kürti elmondta: a kerékpárosok legfeljebb két óráig veszik birtokba a várost, ennek elviselése pedig nem nagy áldozat az autósoktól, különösen, hogy évente 1500-2500 órát állnak dugóban. Kürti hozzátette: ennek ellenére mindent megtesznek majd, hogy ne okozzanak nagy káoszt a fővárosban. A szervezők arra számítanak, hogy 5-10 ezer bringás vesz majd részt a demonstrációban.

A fővárosi önkormányzat is több akciót tervez csütörtökre. Többek között megpróbálják rávenni az autósokat, hogy 12 órakor állítsák le a kocsikat 1 percre. A szervezők ígéretei szerint délben leállnak a BKV járatai is, a tömegközlekedési eszközök a legközelebbi megállóba állnak majd be. A akció célja, hogy a csenddel emlékezzenek meg a közlekedési balesetek áldozatairól. Csütörtök reggel pedig eljutási versenyt szervez a főváros: az akció célja annak kiderítése, hogy a fővárostól 56 kilométerre fekvő Szokolyáról tömegközlekedéssel vagy pedig autóval lehet-e előbb eljutni a Nyugati Pályaudvarhoz. Persányi Miklós környezetvédelmi miniszter, Aba Botond, a BKV vezérigazgatója, Kozák Tamás, a MÁV fejlesztési igazgatója és Fejcsák Lajos, a Volán kereskedelmi igazgatója tömegközlekedési eszközökön ülve vesz részt a versenyben. Edvin Marton hegedűművész pedig autóval próbálja megtenni a távot.

Az autómentes nap alkalmából forgalomkorlátozások lesznek közel 20 vidéki városban is. Pécsen lezárják a város főterét a Széchenyi teret és az Irgalmasok útját, Szegeden a Széchenyi tér és a Városháza épületei előtti szakaszt zárják le, Szombathelyen a Kenderesi utcát, az autósokat pedig arra kérik, hogy az egész város területén csökkentett sebességgel haladjanak.

Az első autómentes napot 1998 szeptember 22-én tartották meg Franciaországban. Az akció 2000-ben emelkedett uniós szintre, amikor egyre több város és önkormányzat csatlakozott a kezdeményezéshez. 2002 óta pedig egyetlen nap helyett egész hetes autóellenes akciósorozatokat tartanak, rendszerint minden év szeptember 16-a és 22-e között. Az Európai Mobilitási Héthez 2002-ben 21 ország több mint 430 önkormányzata csatlakozott. Az autómentes nap alkalmából több uniós városban is lezárják a belvárost, vagy korlátozzák a forgalmat. Brüsszelből szinte teljesen kitíltják az autókat, ami mára idegenforgalmi látványosággá vált.