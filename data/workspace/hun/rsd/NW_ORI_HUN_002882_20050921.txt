Májusban lesz a választás

A Népszabadság által megkérdezett jogi szakértők szerint a parlamenti választások első fordulójának egyetlen számba jöhető időpontja: május 7-e. Ha az első forduló valóban ezen a napon lesz, Polt Péter legfőbb ügyész utódját még a jelenlegi parlament választja meg.

Bár a parlamenti pártok között egyetértés alakult ki abban, hogy 2006. április 9-e lenne az országgyűlési választások első fordulójának legmegfelelőbb időpontja, a Népszabadság által megkérdezett választási szakemberek szerint egyetlen dátum jöhet szóba, ez: május 7. 

Az alkotmány szerint a választásokat négyévenként, áprilisban vagy májusban kell megtartani. Ünnepnapon, illetve egy nappal előtte és utána nem lehet szavazni. Jövőre ezért kiesik a húsvét, illetve - május elseje közelsége miatt - április 30-a. Így április 9-e vagy május 7-e az első fordulóra szóba jöhető két időpont. Az eddigiek alapján akár május 14. és 28. is lehetne a két kiválasztott nap, de a választási törvény rögzít még egy szabályt: abban az esetben, ha a szavazást - akár az első, akár a második fordulóban - meg kell ismételni, azt az előző fordulót követő hetedik napra kell kitűzni. Ez a szabály kizárja április 9-ét, hiszen akkor a második forduló április 23-ára esne, vagyis a megismételt szavazást a május 1. szomszédságában lévő április 30-án kellene tartani. Kiesik a harmadik variáció is, mert abban az esetben május 28-a lenne a második forduló dátuma, és az esetleg rákövetkező megismételt szavazás már kicsúszna a májusból. Vagyis a választás egyetlen lehetséges időpontja: május 7-e, illetve május 21. 

A választások időpontja befolyásolja azt is, hogy a jelenlegi, illetve a következő Országgyűlés választja-e meg Polt Péter legfőbb ügyész utódját. Polt mandátuma május 16-án jár le. Ha az első forduló május 7-én lesz, akkor valószínű, hogy a jelenlegi összetételű parlament dönthet a legfőbb ügyész posztjáról, egyszerű többséggel, vagyis az MSZP-SZDSZ-kormány leválthatja az általa sokat bírált legfőbb ügyészt - írja a Népszabadság.