Lemészároltak egy kaliforniai családot

Kiirtott családra bukkantak a rendőrök egy kaliforniai házban. Feltehetően az ügyészségi nyomozóként dolgozó apa lőtte agyon családtagjait, majd magával is végzett.

Hat holttestet találtak egy kaliforniai ügyészségi nyomozó otthonában. Valamennyi áldozattal fejlövés végzett, erőszakos behatolásnak pedig nem találták nyomát a rendőrök - írta a CNN. "Egyelőre emberölés miatt nyomozunk, de nem zárhatjuk ki, hogy a tettes öngyilkos lett" - jelentette be a rendőrfőnök, Bob Doyle.

Eddig egy áldozatot azonosítottak, az pedig a ház tulajdonosa, aki ügyészségi nyomozóként dolgozott. Három gyerek is a halottak között volt (egy fiú, két lány), valamint egy középkorú és egy idősebb nő. Feltehetően a férfi három gyereke, a felesége és az anyósa az öt nem azonosított áldozat. Mind az ötüket az ágyukban érte a halál.

"Egy telefonhívás kaptunk a segélyhívóra, de nem szóltak bele, hanem csak valami zaj hallatszott a háttérből" - mondta a seriff. Szalagon visszahallgatták a hívást, így rekonstruálni tudták, hogy előbb a telefonkagyló a falnak ütődött, majd egy pisztolylövés dördült. Az egyik holttestet, mégpedig az egykori ügyészségi nyomozóét, a telefonnál találták, mellette pedig egy pisztoly hevert. 

Egyelőre nem tudják a nyomozók, hogy mi válthatta ki ezt a vérengzést.