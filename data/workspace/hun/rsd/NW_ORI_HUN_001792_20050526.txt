Tovább gyengül a forint

A forint szerdai eurómélypontja után a szakemberek újabb gyengülést jósolnak. Akár 260 forintba is kerülhet egy euró - írja a Világgazdaság. A gyengülés oka leginkább a magas költségvetési deficit, de az EU-ban végbemenő kedvezőtlen folyamatok is negatívan befolyásolják a forint árfolyamát.

Szerdai zuhanása után további mélyrepülést jósolnak a forintnak a szakemberek. A nemzeti valuta tizennégy hónapos mélypontra esett vissza az euróhoz képest. Az euró ára átlépte a 255 forintot - írja a Világgazdaság.

Az elemzők megegyeznek abban, hogy a magas költségvetési deficit igen kedvezőtlenül befolyásolja a forintárfolyam alakulását. Ennek tudható be, hogy a forint háromszor annyit veszített értékéből, mint a térség többi valutája: a cseh korona, a lengyel zloty vagy a szlovák korona.

Emellett kedvezőtlenül hat az egész térség valutáira a küszöbön álló francia EU-alkotmányról kiírt népszavazás. A franciák minden bizonnyal elutasítják majd az Unió új alaptörvényét, ez stabilitáshoz vezethet a szervezeten belül.

A szakemberek szerint kedvezőtlenül hatott a kamatcsökkentés is, mert a forintnak a stabilitáshoz szüksége van a spekulatív tőke jelenlétére is. Az új kamatszint viszont nem vonzó a befektetőknek.

A szakemberek szerint a forint tovább gyengül majd az euróhoz képest, egy euró akár 260 forintba is kerülhet egy euró. Ez valószínűleg jegybanki beavatkozást von maga után, ugyanis ilyen gyenge forintárfolyam mellett fél százalékkal bővülne az infláció.