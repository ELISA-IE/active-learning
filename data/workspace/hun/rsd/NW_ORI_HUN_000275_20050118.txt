Ma uniós figyelmeztetést kaphat Magyarország

Az uniós pénzügyminiszterek kedden tárgyalják az Európai Bizottság Magyarországnak szóló intését, amiért a magyar kormány nem tett hatékony intézkedéseket a konvergenciaprogramban felvázolt célok elérésére. A pénzügyminiszterek várhatóan módosítás nélkül elfogadják a bizottsági ajánlást - írja a Világgazdaság. 

Az Európai Bizottság december 22-én kérte a tanácstól, hogy Magyarország és Görögország esetében állapítsák meg a hiány csökkentésére tett intézkedések elégtelenségét. A tavalyi 5,3 százalékos GDP-arányos deficit jóval elmaradt az EU stabilitási paktumában szereplő 3 százaléktól, és az idei tervekben is csak 4,7 százalék szerepel még. 

A testület szerint további jelentős korrekciókra van szükség 2005-ben és a következő években is annak a lehetőségnek a fenntartására, hogy 2008-ra az államháztartási hiányt a 3 százalékos küszöbszám alá mérsékelje Magyarország. 

A tanács elmarasztalása esetén Görögország pénzbüntetésre számíthat, Magyarország ugyanakkor elkerülné ezt, mivel még nem tagja a monetáris uniónak - írja a Világgazdaság. 