Később jön és drágább lesz a BKV-csipkártya

Újra késik a csipkártya-rendszer bevezetése a BKV járatain, ráadásul drágább is lesz. Jövő tavasz helyett várhatóan csak ősszel vezetik be, és 50 milliárd helyett 80 milliárd forintba kerül majd - írja a Népszabadság.

Megint késik a BKV csipkártya bevezetése - írja a Népszabadság. A lap szerint 2006 márciusa helyett jövő őszre vezethetik be a korszerű rendszert a fővárosi tömegközlekedésben, ráadásul az eredetileg tervezett 50 milliárd helyett várhatóan 80 milliárd forintba kerül majd kiépítése. A csipkártyákat először a kisföldalattin, majd a metróvonalakon, a HÉV-en, végül a buszokon, trolikon, villamosokon lehet majd használni. 

A BKV elsősorban a bliccelők számának a csökkenését várja az új rendszertől. Számításaik szerint a visszaélések jelenlegi 20-30 százalékos aránya 10 százalék alá esik vissza. A bliccelők évente kétmilliárd forint bevételkiesést okoznak a közlekedési vállalatnak. Az ellenőrök havonta átlag tízezer alkalommal szabnak ki pótdíjat, ezekből évente csaknem félmilliárd forint folyik be. 

A csipkárta bevezetését korábban az késleltette, hogy a kiépítésére kiírt pályázatra jelentkezett hat cég közül az egyik vesztes közbeszerzési döntőbizottsághoz fordult, amely újbóli elbírálásra kötelezte a BKV-t. Ez eleve két hónapos csúszást eredményezett, majd négy bennmaradt céggel (EDS Magyarország Kft., Sagem Magyarország Kft., MÁV Informatikai Kft. és T-Systems) folytatott tárgyalások is jól elhúzódtak. A BKV várhatóan január végére kéri ki a végleges ajánlatot a cégektől, é szerződésre tavasszal kerülhet sor - derül ki a Népszabadság írásából. 