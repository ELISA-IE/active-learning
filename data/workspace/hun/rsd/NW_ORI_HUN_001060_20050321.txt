Paranoiás Hitler Sztálin könyvében

Véresre vakarta nyakát, és még vécéjének öblítővizében is mérget gyanított Hitler utolsó napjaiban. Ezek a részletek abból a közelmúltban újra felfedezett könyvből derülnek ki, amelyet Sztálin személyes használatára készítettek Hitler közeli munkatársainak vallomásai alapján. A könyvet két német kutató feldolgozásában a közelmúltban adták ki Németországban és Nagy-Britanniában.

Idegességében véresre vakarta nyakát és füleit utolsó napjaiban Hitler, emellett a tojásfőzéshez használt vizet, sőt vécéjének öblítővizét is folyamatosan ellenőriztette: nem tartalmaz-e mérget. Mindez abból könyvből derül ki, amelyet Sztálin parancsára készítettek Hitlerről, javarészt két közeli beosztottjai: szárnysegédje Otto Günsche, illetve inasa, Heinz Linge kihallgatásai alapján.

A két férfi 1945-ben, Berlin elestével került orosz fogságba, kihallgatásukat maga Sztálin rendelte el, és az erről készült dokumentumokat a szovjet diktátor személyesen is áttekintette. Sztálint ugyanis roppantul érdekelte Hitler, és arról is szeretett volna meggyőződni, hogy a német vezér valóban életét vesztette. Günsche és Linge tíz évig volt orosz fogságban, és két éven keresztül folyt a kihallgatásuk.

A könyvet - amelyből mindössze egy példány készült Sztálin személyes használatára - két német történész - Matthias Uhl és Henrik Eberle - fedezte fel újra az orosz történeti intézetben, az NKVD (a szovjet titkosszolgálat, a KGB elődje) sok száz titkos dokumentuma között. A német kutatók által feldolgozott dokumentumot a közelmúltban adták ki Németországban - ahol nagy sikere van -, illetve a napokban a brit könyvesboltok polcaira is felkerült az angol kiadás. 

Az angolul a The Hitler Book címmel megjelent könyvből sok érdekesség kiderül Hitler utolsó napjaival kapcsolatban. Linge például - az iratok tanúsága szerint - beszámol róla, hogy "Hitler a beszélgetések alatt érdektelen témákat hozott fel.  A vacsoraasztalnál például a női alkalmazottak ruháját dicsérte, és azt fejtegette, milyen nehéz lehet nekik, hogy nem tudnak fodrászhoz vagy manikűröshöz menni... Nagyon furcsa humorérzéke volt. Egyszer - meglátva Eva rúzsfoltját egy szalvétán - nevetni kezdett, és megjegyezte, hogy 'háború idején a rúzst holttestekből állítják elő'."

Günsche kihallgatásaiból ugyanakkor fény derül Hitler sokkal ijesztőbb oldalára is, például, hogy miképp lovalta magát dührohamba, amikor nehézségekbe ütközött 10 újabb felszolgálólány alkalmazása. "Egész hadosztályokat sújtottam porba" - üvöltözte - "és nem tudok több kurva felszolgálót szerezni..."

A diktátor öngyilkossága előtt - a könyv tanúsága szerint - arra kérte közeli munkatársát, locsolja le benzinnel és égesse el a holttestét. "Nem hagyhatja, hogy holttestem az oroszok kezébe kerüljön. Nagy látványosságot csinálnának belőle Moszkvában, és kiállítanák egy panoptikumban" - mondta inasának.