Újabb csúccsal kezdte a hetet a BUX

A hét első napján felszegte a fejét a bika a Budapesti Értéktőzsdén, a tőzsde vezető indexe 1,3 százalékot dolgozott rá pénteken elért értékére, és megközelítve a 15 500 pontot 15 419,2 ponton zárt. A kereskedés hajtómotorja a Mol-OTP páros volt, a bankpapír is rekordot ért el, de igen jól teljesített a BorsodChem is.

A BUX 15 419,22 ponton zárt a hét első kereskedési napján, egész napos töretlen emelkedés után. Az 1,31 százalékos növekedéssel az index új csúcsot állított fel. A rekord elsősorban a Mol-OTP párosnak köszönhető. A 13,7 milliárd forintos forgalom ugyan enyhén elmaradt az idei év 14 milliárdos átlagától, ez az átlag azonban csak a múlt héten tapasztalt 20 milliárd forint feletti két kereskedési napnak köszönhető. A forgalomból legnagyobb részben az Mol és az OTP adásvétele vette ki a részét, az olajpapírral 5,7, a bankpapírral 3,6 milliárd forint értékben kereskedtek. Az OTP részvényeinek árfolyama így új csúcson, 2,5 százalékos emelkedéssel 6100 forinton zárt. A Mol sem maradt le, az elmúlt időszakban többször is profitkivét áldozatává váló részvények árfolyama 2,2 százalékkal drágult, és 12 450 forinton zárt. Az elmúlt héten meredeken emelkedő BorsodChem is tovább erősödött, a részvények árfolyama közel 1 százalékkal 2068 forinton zárt 1,4 milliárdos forgalomban.

A vezető részvények közül a Matáv árfolyama emelkedett, a Richteré azonban csökkent. A távközlési cég részvényei 880 forinton zárták a kereskedést, míg a gyógyszerpapírok árfolyama 1,2 százalékkal 24 010 forintra csökkent. A kisebb papírok közül a Graphisoft másfél százalékkal növelte árfolyamát, és 1428 forinton zárt. A közepes kapitalizációjú részvények indexe, a BUMIX 1,24 százalékot vesztett értékéből, és 1399 ponton zárta a hétfői napot.