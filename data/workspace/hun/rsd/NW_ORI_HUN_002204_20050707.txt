Tartósan drága marad az olaj

Több olaj, több befektetés, nagyobb hatékonyság kell az olajiparban a Nemzetközi Energiaügynökség (IEA) vezérigazgatója szerint.  Ha ezek nem kapják meg a kormányzatok támogatását, a változások később és sokkal fájdalmasabban mennek majd végbe.

Drága marad az olaj a Nemzetközi Energiaügynökség (IEA) vezérigazgatója szerint , ha a G8 nem alakít ki hatékonyabb energiapolitikát. Claude Mandil szerint a legfejlettebb ipari országok eddig mindig követőkre találtak, ha képesek voltak megragadni a vezetői szerepet fontos kérdésekben.

Mandil szerint a magas olajárak súlyosan károsítják a gazdaságot, és csökkentik a növekedést. Erre korábban már többen is felhívták a figyelmet, a figyelmeztetést mindeddig azzal intézték el, hogy a magas olajárak ellenére is rendkívül dinamikusan bővül az USA és Kína gazdasága. 

Mára azonban nyilvánvalóvá vált, hogy ez nem tartható a végtelenségig. A vezérigazgató a nem elegendő finomító-kapacitással, a nem megfelelő infrastruktúrával, a folyamatosan növekvő kereslettel, a természeti csapásokkal és a politikai helyzetettel indokolta a magas olajárakat. 

"Igen hatékony energiapolitikára van szükségünk annak bizonyítására, hogy a nagy olajfelhasználó államoknak a kereslet terén is van válaszuk a magas árakra" - mondta Mandil a G8 skóciai csúcsértekezletének is címezve mondandóját. 

A vezérigazgató résztvevője a csúcsnak, ahol az általános felmelegedés problémáit is napirendre tűzték. Mandil úgy vélte, hogy az energiahatékonyság fontos szerepet játszik a globális felmelegedés elleni küzdelemben és egyidejűleg a termelési költségek csökkentését is lehetővé teszi. Szerinte az Egyesült Államoknak az energiatakarékosabb járművek gyártása felé kellene irányt vennie, Indiának és Kínának pedig az új járművekre magasabb energiahatékonysági szabványokat meghatározniuk - írja az MTI.

A válság megoldásaként Mandil az olajipari kapacitások általános növelését javasolta, és felhívta a kormányok figyelmét az azonnali intézkedésekre az olajipari befektetési kedv növelése érdekében.