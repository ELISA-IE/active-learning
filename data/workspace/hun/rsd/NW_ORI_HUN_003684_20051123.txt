Novemberben tárgyalnak az új munkaügyi lépésekről

Nemrégiben jelentette be a kormányfő azokat az újabb munkaügyi lépéseket, amelyek a foglalkoztatás bővítését és rugalmasabbá tételét célozzák. Az új intézkedéseket szabályozó törvényjavaslatok általános vitája még novemberben megkezdődik, és a rendelkezések 2006. január 1-jén hatályba is lépnek.

A törvényjavaslat szerint a mikro-, kis- és középvállalkozások, valamint civil szervezetek átmenetileg teljes járulékmentességet élvezhetnek, ha olyan munkavállalót alkalmaznak, aki legalább 3 hónapja nyilvántartott álláskereső. Nem támogatható azonban a szénbányászati, hajóépítési és szállítási ágazatokban történő foglakoztatás. 

A kedvezmény igénybe vételére a legfeljebb 250 fő éves átlagos statisztikai állományi létszámmal rendelkező, legalább 6 hónapja működő munkáltatók jogosultak, ha olyan munkavállalóval bővítik létszámukat, aki már legalább 3 hónapja regisztrált álláskereső. A felvett munkavállalókat határozatlan idejű munkaszerződéssel, legalább 4 órában, és legalább két évig kell folyamatosan alkalmazni.

Támogatásként a munkáltató a foglalkoztatás első évében mentesül a tételes egészségügyi hozzájárulás (1950 Ft/hó), a társadalombiztosítási járulék (29%) és a munkadói járulék (3%) megfizetése alól is. A kedvezmény teljes munkaidős foglalkoztatásnál a minimálbér 130 százalékáig, részmunkaidős foglalkoztatásnál pedig ennek idő arányos részének megfelelő járulékalap után érvényesíthető. Ez a támogatás más foglalkoztatási célú járulékkedvezményekkel egyidejűleg ugyanazon személy után nem igényelhető.

Kormányzati számítások alapján a támogatás legalább félmillió egyéni vállalkozót, 340 ezer működő társas vállalkozást és 60 ezer non-profit szervezetet érinthet. Egy teljes munkaidős alkalmazott után 63 000 forintos minimálbért feltételezve a támogatás havi 28 ezer forinttal csökkenti a munkáltató költségeit.

Rugalmas foglalkoztatás a közszférában 

A törvényjavaslat a részmunkaidős foglalkoztatás speciális rendszerét vezeti be a közszférában. A közigazgatási szerv évente, illetve - ha a foglalkoztatás feltételei ezt indokolják- szükség szerint köteles lesz megvizsgálni, hogy milyen munkakörökben van lehetőség részmunkaidős foglalkoztatásra, s ezekről tájékoztatnia kell a köztisztviselőket. Az érintettek kinevezését természetesen csak közös megegyezéssel lehet módosítani. Amennyiben a közalkalmazott, illetve a köztisztviselő, vagy a közigazgatási szervnél foglalkoztatott munkavállaló kezdeményezi a kinevezése, munkaszerződése módosítását, a munkáltató mérlegelési jogkörében eljárva dönt a módosításra vonatkozó ajánlat elfogadásáról. A megoldás előnye, hogy nem a dolgozónak kell visszautasítania a munkáltatói ajánlatot, hanem szabadon dönthet arról, hogy a lehetőséget igénybe veszi-e. Az ajánlat elfogadása esetén a díjazás alapja továbbra is a besorolástól függ ő illetmény, összege azonban a részmunkaidő mértékéhez igazodik.

A hatályos szabályok szerint azok, a közigazgatás korszerűsítése kapcsán megszűnő munkakörökben foglalkoztatott köztisztviselők, ügykezelők, illetve közalkalmazottak vehetnek részt a prémiumévek programban, akik 3 éven belül nyugdíjjogosultságot szereznek és legalább 30 év közszférában eltöltött idővel rendelkeznek. A programban résztvevők a korábbi illetményük 60 százalékának megfelelő havi juttatásban részesülnek. A törvényjavaslat szerint a nyugdíjazás előtt 5 évvel álló közszférában dolgozók is bekapcsolódhatnak a programba, s a havi juttatást a korábbi illetmény 70 százalékára emeli fel. 