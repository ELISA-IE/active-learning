Ötleteket várnak a petárdázás szigorításához

Civil szervezetektől és magánszemélyektől vár ötleteket a Belügyminisztérium a petárda-használat szigorításával kapcsolatban. A minisztériumhoz bárki eljuttathatja javaslatát e-mailen keresztül. A Petárdastop néven alakult kezdeményezés szerint a petárdázást teljesen be kellene tiltani, ennek érdekében aláírásgyűjtésbe kezdtek. 

Javaslatokat vár a Belügyminisztérium a petárdázás szigorításával kapcsolatban - bárki eljuttathatja hozzájuk ötleteit e-mailen keresztül. Lamperth Mónika belügyminiszter szilveszter után jelentette be, hogy szigorítani szeretné a petárdázásról szóló - 2003-ban enyhített - kormányrendeletet. Szerinte a legutóbbi két szilveszter tapasztalatai azt mutatják, hogy sokan nem tartották be az előírásokat, elszaporodtak a súlyos petárdabalesetek, tűzesetek. Számos baleset feltehetően azért következett be, mert a petárdázók nem tudták, hogyan kell szabályosan, biztonságosan kezelni ezeket az eszközöket, pedig a kereskedőknek valamennyihez mellékelniük kellett volna egy magyar nyelvű használati utasítást.

A BM-hez beérkező javaslatok a kormányrendelet szigorításán dolgozó munkacsoporthoz kerülnek. A jelenleg hatályos szabályok szerint december 28-a és 31-e között lehet petárdát árusítani, illetve vásárolni, használatuk pedig csak szilveszter éjszakáján legális.

A Petárdastop néven alakult kezdeményezés tagjai szerint nem csak szigorításra van szükség, hanem a petárdázást teljesen be kellene tiltani. A Tolna Megyei Állat- és Természetvédelmi Alapítványtól származó elképzelés érdekében aláírásgyűjtést is kezdenek, az aláírásgyűjtő ívet elküldték az Országos Választási Bizottságához. A harminc napos határidő után az országos aláírásgyűjtés 2005. február közepén indulhat el. Ötvenezernél több hiteles aláírás esetén az Országgyűlésnek napirendre kell tűzni az aláírók által kezdeményezett kérdés megtárgyalását. A csatlakozók szerint a petárda használata nyílt térben is veszélyes, szenvedést okoz embernek, állatnak egyaránt. 