Kell a magyar munkaerő Németországban

Német cégek folyamatosan veszik át azokat a magyar munkásokat, akiket korábban  kiutasítottak az országból. A magyarok az építő-, és húsipari cégeknél keresettek.

Közel száz olyan hús- és építőipari dolgozóról tud, akik az elmúlt hónapokban ajánlatot kaptak német vállalatoktól, és azt el is fogadták, jóllehet így mintegy 20 százalékkal kevesebbet keresnek, mint korábban a magyar cégek alkalmazottaiként - mondta Tóth Boldizsár, a Nemzetközi Vállalkozók Szövetségének elnöke a Világgazdaságnak. Az "átigazolók" gond nélkül kaptak munkavállalási engedélyt, holott közülük nem egyet a tavasszal lezajlott SoKo Bunda akció után a német rendőrség a közrend megzavarása címén kiutasított az országból. A vállalkozási szerződések alapján kint dolgozó magyar vállalkozások közül sokat tb-csalással, és embercsempészettel vádoltak meg a német hatóságok. Engedély nélküli munkást nem találtak, sőt azóta két német tartományi bíróság is megállapította, hogy jogszerűtlenek voltak a vizsgálatok; a büntetőeljárások, vagyonzárolások következtében azonban az érintett cégek gyakorlatilag kiszorultak a német piacról. 

A SoKo Bunda hullámai mind a mai napig nem ültek el. Az egyik érintett cég magyarországi irodájában ezen a héten tartottak házkutatást, mivel tavasszal tévedésből rossz címre mentek ki a német felkérésre akcióba lépett magyar nyomozók - mondta Tóth Boldizsár. Az ügyben kormányközi vegyes bizottság alakult, és az Európai Parlament is foglalkozik a kérdéssel.