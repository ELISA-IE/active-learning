Összeesküvéssel vádolják George Bush szövetségesét

A vádak szerint szabálytalanul juttatott 190 ezer dollárnyi támogatást 2002-ben texasi republikánus jelölteknek George Bush egyik közeli szövetségese. Az USA kongresszusának republikánus párti frakcióvezetője a csak Kalapácsnak nevezett Tom Delay ellen Texasban emeltek vádat emiatt. Ha bebizonyosodnak az ellene felhozott vádak, az érzékenyen érintheti az elnököt is.

Összeesküvéssel vádolják Texasban az Egyesült Államok kongresszusának republikánus párti frakcióvezetőjét. Tom DeLayt egy tisztázatlan kampányfinanszírozási üggyel kapcsolatban fogták vádba, két társával együtt. DeLay azt állítja magáról hogy ártatlan, és politikai bosszúból illetik hamis vádakkal. A vizsgálat idejére ugyanakkor - pártjának előírásai szerint - ideiglenesen lemondott posztjáról. 

DeLay kulcsfontosságú pénzszerzője George Bushnak és ügyesen használja hatalmas politikai befolyását - írja róla a BBC News. A Fehér Ház szóvivője szerint George Bush elnök továbbra is "jó szövetségesnek" tartja DeLayt, egy "olyan vezetőnek, akivel sokat dolgozunk együtt az amerikai nép érdekében". 

DeLayt azzal vádolják, hogy szabálytalanul használt fel egy egyesületnek felajánlott adományokat a texasi törvényhozás republikánus jelöltjeinek kampányához. A vádirat szerint a Texasiak a Rebublikánus Többségért nevű szervezethez érkezett 190 ezer dollárnyi támogatást előbb a Republikánus Párt bizottságaihoiz, majd onnan jelöltjeihez irányítottak, és azok ebből finanszírozták kampányukat a 2002-es texasi törvényhozási választásokon. A politikust akár két év börtönre és 10 ezer dollár pénzbüntetésre is ítélhetik, ha bebizonyosodnak az ellene felhozott vádak. Ez megfigyelők szerint komolyan megnehezítheti az elnök dolgát.

A konzervatív frakcióvezető "fanatikus, pofátlan vakbuzgó partizánnak" nevezte az ellene eljárást folytató demokratapárti Ronnie Earle-t, texasi kerületi ügyészt. Earle ugyanakkor azzal igyekezett bizonyítani politikai elfogulatlanságát, hogy a 15 általa lefolytatott korrupció miatti eljárásból 12 esetben demokrata párti volt a vádlott. 

DeLay két társát egyebek mellett pénzmosással vádolják, illetve azzal, hogy 13 alkalommal fogadtak el törvénytelenül adományokat. A konzervatív frakcióvezetőt csak "Kalapácsnak" hívják a törvényhozásban, nem véletlenül. 2004-ben három alkalommal marasztalta el a kongresszus etikai bizottsága a házszabályok megsértése és helytelen viselkedése miatt - írja a CNN.