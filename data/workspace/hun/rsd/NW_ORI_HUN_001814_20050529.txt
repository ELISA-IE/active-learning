Faláb és döglött homár várja gazdáját Párizsban

Egy aranytömb, egy műfogsor, egy döglött homár, egy temetkezési urna - többek között ezek a tárgyak várják gazdájukat a világ egyik legrégebbi talált tárgyakra specializálódott irodájában - írja a BBC News. Az iroda évente 43 ezer kisebb-nagyobb kincset juttat vissza tulajdonosához. A gazdátlan tárgyakat egy év után elárverezik.

Kétszáz éves a világ egyik legrégebbi talált tárgyakra specializálódott irodája. A francia főváros, Párizs központjában található Service des Objets Trouves-ban közel 900 tárgy vár gazdájára.

A szokásos mobiltelefonok, esernyők, szemüvegek, kalapok és pénztárcák mellett néhány igazi különlegesség is került a gyűjteménybe: egy esküvői ruha, egy koponya, egy faláb és egy egy kilogrammos aranytömb sorakozik többek között a polcokon - írja a BBC News.

Vannak azonban olyan különlegességek, amelyek tulajdonosát kár is keresni, ezért ezeket a tárgyakat kis múzeumben állítja ki az iroda. Egy döglött homár, egy sor műfog és egy beazonosíthatatlan tulajdonú temetkezési urna is látható a vitrinekben.

Az iroda évente 43 ezer tárgyat jutatt vissza eredeti tulajdonosához a világ minden tájára. Előfordult olyan eset, hogy egy maréknyi gyémántot küldtek vissza amerikai gazdájához.

Azok az elhagyott kincsek, amelyekért senki nem jelentkezik új gazdára találhatnak. Az egyik lehetőség, hogy megtalálójukhoz kerülnek. A bolt munkatársa Abdourazak Bourhane szerint az aranyrudat például egy taxisofőr adta be.

A másik lehetőség az árverés. Az 50 eurónál (13 ezer forintnál) kisebb értékű tárgyakat 3 hónapig, az ennél értékesebbeket egy évig és egy napig őrzik. Ezt követően a gazdátlan talált tárgyak árverésre kerülnek.