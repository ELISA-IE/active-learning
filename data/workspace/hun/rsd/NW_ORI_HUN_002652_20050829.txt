Bundás Liga várja a gyerekeket az állatkertben

Akadályversenyeket, szakköröket rendez a budapesti állatkert óvodásoknak és általános, illetve középiskoláknak egész évben. A programok kapcsolódnak a tananyaghoz és érdekes információkkal szolgálnak vagy megmozgatják a gyerekeket. A Meseállatok című előadás kicsiknek szól, akárcsak a hüllőszakkör, de az állatkert ajánlata szerint a Zoo-receptklub mindenkinek érdekes lehet.

"Ha a szertárban esetleg nincs elefánt, az Állatkertben mindjárt kettő is akad" - igyekszik kedvet csinálni augusztus elején megjelent pedagógiai programjához az Fővárosi Állat- és Növénykert. A gyerekeket akadályversenyek, interaktív játékok, csoportvezetések, szakkörök várják óvodástól középiskolás korig, pedagógusoknak pedig továbbképzést szerveznek és konzultációt tartanak.

A kínálatban több érdekesség is található, minden korcsoport számára külön pedagógiai program készül. Az ovisok figyelhetik a Hogyan készülnek az állatok a télre?, a Pöttyösök és csíkosak, illetve a Meseállatok című oktató programokat. Ovisoknak pontgyűjtést is szerveznek, az akció végén a győztes csoport játékokat kap. Alsósoknak szól a Háziállatok és a Vizek, vízpartok című program. A felsősöknek a szavannák, az eőerdők és a sivatagok élővilágát mutatják be. A komolyabbnak tűnő Fajmegőrzés és az állatkertek szerepe, illetve az Ökológia című program pedig a középiskolásokat várja.

Az állatkert ajánlata szerint minden korcsoport érdeklődésére számot tarthat a Szaporodás, a Bundás Liga, az Agyar-ország, a Zoo-receptklub, a "Nemszeretem" állatok, a Trópusi fűszerek és élvezeti cikkek, az Állati rekordok (Zoolimpia) és a Páncélos vitézek című program. A felsős középiskolásoknak indul az Építsünk állatkertet játék.

A 4-8 éveseket várja a hüllő szakkör, a madarászsuli, a lepkész, az akvarista, a főemlősökkel foglalkozó szakkör. A Zoo mánia előadásain az állatkert működésével kapcsolatos titkokba leshetnek be a gyerekek. A szakkörökre szeptemberben lehet jelentkezni.

Az oktatás mellett rendeznek tematikus napokat is. Szeptember 17-e lesz a denevérek napja, május 22. pedig a biodiverzitás napja. Az állakert szerint minden program és rendezvény kapcsolódik az iskolai tananyaghoz és megismerteti a diákokkal az állatok és a természet világát. A programokról részletesebb információt a 273-4900/138, illetve a 363-3891 telefonszámon, a zooped@zoobudapest.com e-mail címen, illetve személyes az állatkert zoopedagógiai csoportjánál, a zsiráfház mellett kaphatnak az érdeklődők.