Mérsékelte veszteségét a Fotex

68,1 százalékkal csökkent a Fotex első félévi vesztesége. Összesen 212 millió forint volt a cég vesztesége az első hat hónapban.

A Fotex csoport az első félévet 212 millió forint konszolidált veszteséggel zárt, míg egy évvel korábban 681 millió forint veszteséget könyvelt el. A nemzetközi pénzügyi jelentési szabvány (IFRS) szerint készült konszolidált gyorsjelentésben, amelyet a Fotex pénteken tett közzé, a veszteség csökkenését a társaság a cégcsoport átalakításának eredményességével magyarázta. Az üzemi szintű veszteség 99 millió forint volt, 85,8 százalékkal kevesebb, mint tavaly az első félévben. A csoport átalakításával összefüggésben csökkent az árbevétel is, 18,4 százalékkal 15,18 milliárd forintra. Az exportárbevétel 13, a belföldi forgalom 20,4 százalékkal esett vissza.

A termelés, a kis- és a nagykereskedelem árbevétele jelentősen csökkent, az ingatlanhasznosításé, a zenei kiadói és a reklámtevékenység árbevétele viszont nőtt. A termelésből származó árbevétel 26,6 százalékkal, a kiskereskedelmi forgalom 29,6 százalékkal, a nagykereskedelmi tevékenység árbevétele pedig 22 százalékkal volt kevesebb, mint a tavalyi év első hat hónapjában. A működési költségeket 4,6 százalékkal csökkentette a társaságcsoport.

Az árbevétel és az értékesítés közvetlen költségének különbsége (bruttó fedezet) 3,1 százalékkal 7,47 milliárd forintra emelkedett. A 99 millió forint üzemi veszteséget 58 millió forint pénzügyi veszteség növelte. A múlt év azonos időszakában a cég 117 millió forint pénzügyi nyereséget könyvelt el.