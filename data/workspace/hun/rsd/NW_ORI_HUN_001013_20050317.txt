Pokolgéppel támadtak a gyűlölt orosz privatizátorra

Pokolgéppel és két gépfegyveres támadóval próbálták megölni az egyik leggyűlöltebb orosz cégvezetőt és politikust, Anatolij Csubajszt, aki sértetlenül megúszta az esetet. Csubajsz vezényelte le a privatizációt a 90-es évek elején, amelynek révén kialakult az oligarchák rétege.

 

Merényletet kíséreltek meg az egykori orosz miniszterelnök-helyettes, Anatolij Csubajsz ellen, aki jelenleg az állami energiamonopólium vezetője. Az egykori privatizátor éppen a munkahelyére tartott, amikor pokolgép robbant az autója előtt, majd két ismeretlen fegyveres tüzet nyitott a járműre. Testőrei viszonozták a tüzet, Csubajsz pedig sértetlenül eljutott a munkahelyére. 

"Elég világos számomra, hogy ki szervezhette meg ellenem ezt a merényletet" - írta az eset után kiadott közleményében Csubajsz, aki szerint ezek után kettőzött erővel fog dolgozni mind az energiaipar reformján, mind pedig a demokratikus erők megerősítésén. Az üzletember állítása szerint számított arra, hogy merényletet terveznek ellene, emiatt megerősítette a testőrségét. 

Politikai motivációkat sejt a merényletkísérlet hátterében Boris Nyemcov liberális politikus is, aki szerint nem az energiarendszer reformja miatt történt a támadás - írta az Interfax. Mint elmondta, Csubajsz évek óta kap fenyegetéseket a politikai ellenségeitől, amelyek közül nem kevés nagy nyilvánosság előtt hangzott el.

Csubajsz saját magát is Oroszország egyik leggyűlöltebb emberének tartja. Amikor két éve erről kérdezte egy újságíró, akkor azt mondta, hogy egy erős vetélytársa van erre a címre, mégpedig a Londonba menekült oligarcha, Borisz Berezovszkij személyében. Ezzel maga Berezovszkij is egyetértett, viszont szerinte egy lényeges különbség van köztük e tekintetben: ő ugyanis állítása szerint akarta, hogy utálják, Csubajsz viszont nem.

Csubajsz volt Jelcin elnök privatizációs minisztere, és ő felügyelte az orosz erőforrások sokat vitatott eladását egy kiválasztott orosz csoportnak, akik ennek révén tettek szert hatalmas vagyonra és akiket oligarcháknak neveztek. Csubajsz ennek is köszönheti hihetetlen népszerűtlenségét az orosz lakosság körében.

Ő vezette Borisz Jelcin újraválasztási kampányát 1996-ban, amelynek köszönhetően a rossz helyzetből induló Jelcint másodszor is elnöknek választották. A privatizátor emellett a liberális Jobboldali Erők Szövetsége (SZPSZ) egyik vezetője, amely a 2003-as év végi választáson kiesett az alsóházból. Csubajszot egy friss közvélemény-kutatás a legbefolyásosabb orosz üzletembernek minősítette