Hamar 60 dollár fölé emelkedhet az olajár

A nyersolaj hordónként ára hétfő reggel elérte az 59 dollárt, amit egyes szakértők a nigériai brit, amerikai és német konzulátusokat ért terrorfenyegetésekkel magyaráznak. A Barclay's Capital befektetési ház elemzése szerint az amerikai és kínai keresleti rekord miatt lehet "igen hamar" 60 dollár felett az olajár. 

A nyugati féltekén irányadó amerikai West Texas Intermediate könnyűolajfajta a legközelebbi, júliusi határidőre közép-európai idő szerint hétfő reggel hordónként (159 liter) 59,18 dollár volt a New York-i árutőzsde (NYMEX) Szingapúrban folytatódó, elektronikus ACCESS jegyzésében, 64 centtel drágább a pénteki New York-i zárónál. Pénteken ugyanez a könnyűolajfajta 1,89 dollárral, 3,3 százalékkal 58,60 dollárra emelkedett.

Az északi-tengeri Brent augusztusi jegyzése hétfőn 64 centtel 58,40 dollárra erősödött a londoni Nemzetközi Olajtőzsdén (IPE), ahol eddigi csúcsát április 4-én állította be 57,65 dollárral. Pénteken 1,67 dollárral 57,89 dollárra erősödött. Szakértők szerint további drágulás várható az új finomítói kapacitások hiánya miatt. 

A drágulás annak hatására következett be, hogy az Egyesült Államok, Nagy-Britannia és Németország bezárta Nigéria legnagyobb városában, Lagosban lévő konzulátusait terrorfenyegetések miatt. Nigéria a világ nyolcadik legnagyobb olajtermelője és kulcsszerepet játszik az Egyesült Államok olajellátásában - írja a BBC News Online. 

A londoni Barclays Capital befektetési ház legújabb jelentésében a minden eddiginél nagyobb keresleti többlettel magyarázza a rekordszintű olajárakat. Tavaly a globális energiafogyasztás 4,3 százalékkal nőtt, ami 423 millió tonnányi olajegyenérték-fogyasztási plusznak felel meg - áll az elemzésben. 

Ezen belül is a kínai és az amerikai gazdaság az, melyeknél a kereslet soha nem látott szintre emelkedett. A kínai gazdaság energiaigénye három év alatt 65 százalékkal nőtt, emellett rekordmagasra - napi átlagban 9,51 millió hordóra - emelkedett az olajszármazék-kereslet az amerikai piacon. Árfelhajtó tényező az is, hogy a piac tudja: ma Szaúd-Arábia az egyetlen komoly olajtermelő a világon, amelynek vannak még fölös kitermelési kapacitásai.