Veszélyesek a régi erkélyek

Ötvenévesnél régebbi bérház erkélyére csak az menjen ki, aki maga ellenőrizte a felújítást - tanácsolják szakemberek. Az épületek tatarozására nincs pénz. A rendszerváltás környékén a felújítási elmaradás 870 milliárd forint volt, az összeg mára elérte az ezermilliárd forintot - írja a Népszabadság.

Életét vesztette az a 73 éves asszony, aki vasárnap délután a II. kerületben, a Frankel Leó utcában egy ház első emeletéről az utcára zuhant, miután az erkély kőből készült korlátja kidőlt. Csak a szerencsének köszönhető, hogy az ilyen esetek nem fordulnak elő sokkal gyakrabban - mondta a Népszabadságnak Langer Iván, a Magyar Társasházkezelők Országos Szakmai Szövetségének elnöke. 

A rendszerváltás környékén a bérlakások felújítási elmaradása 870 milliárd forint volt, az összeg mára elérte az ezermilliárd forintot. Jelenleg a főváros 1,3 milliárd forintot biztosít a társasház-felújítások támogatására. Ha hasonló összeggel a kerületi önkormányzatok és a lakók is hozzájárulnak a rekonstrukciókhoz, az négymilliárd forint lenne. Ugyanakkor egyetlen háztömb homlokzati felújítása legalább negyedmilliárd forint. 

Az elnök szerint megoldás lenne, ha az önkormányzatok egy adatlapon kérnének információt a társasházaktól arról, hogy mikor, mit, milyen mértékben újítottak fel az épületen. Ebből kialakulna egy naprakész nyilvántartás, és pontosan tudni lehetne, hogy hol nélkülözhetetlen a felújítás, karbantartás - írja a Népszabadság.