Drágább fogamzásgátlók, olcsóbb aranyérkenőcsök

Április elsejétől átlagosan 10-12 százalékkal drágul több mint kétszáz, nem támogatott orvosság. A dráguló készítmények között láz- és fájdalomcsillapítók, fogamzásgátlók vannak. Olcsóbb lesz ugyanakkor néhány a dohányzásról leszokást segítő készítmény és aranyérkenőcs - írja a Népszabadság. 

Összesen 203 gyógyszer árát emelik április elsejétől a gyártók. A nem támogatott készítmények árainak emelésére, vagy csökkentésére negyedévente van lehetőségük - írja a Népszabadság.

Hétfajta fájdalomcsillapítóért negyven-ötven forinttal kell majd többet fizetni, az egyhavi adagot tartalmazó fogamzásgátlók ára százzal, a három hónapra elegendőeké 200 forinttal drágul. Több mint hatszáz forinttal olcsóbb lesz ugyanakkor a dohányzásról leszokást segítő rágógumi és tapasz, illetve 120-130 forinttal kerül majd kevesebbe néhány aranyérkenőcs. 

A gyártók több támogatott készítmény árát is csökkentették, így például a vérnyomás- és a koleszterinszint-csökkentők, a fekély, a depresszió és a gomba elleni készítmények lesznek olcsóbbak, akár 63 százalékkal is. Egy súlyos fertőzésekre ható szerhez több százezer forintos engedménnyel juthatnak hozzá a kórházak, és 70-80 új termékkel bővül a gyógyszerválaszték. Ezek között lesz több új olcsóbb generikum, és két innovatív, a fehérvérűség kezelésére szolgáló és az emlőrákra ható készítmény - mindkettőt támogatja az OEP. A daganatos betegségekre felírt gyógyszerekért a betegeknek nem kell térítési díjat fizetniük - írja a Népszabadság. 