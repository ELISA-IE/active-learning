Kínai acélipari óriás született

Megtörtént a kínai acéliparban az első fúzió, amit a kormány által egy hónappal ezelőtt bejelentett konszolidáció keretében hajtottak végre. Az új vállalat a világ acélgyártóinak listáján rögtön az ötödik helyre ugrott. 

A hazai piac második, illetve ötödik legnagyobb gyártója, az Anbang és a Bengand egyesüléséből hozták létre az Anben vas és acélipari csoportot - jelentették be a vállalatok hétfőn Sanghajban. 

Az új csoport évi 30 millió tonnás kapacitással rendelkezik, és ezzel átveheti a kínai piacon a vezető helyet a Baosteeltől, amelynek idei termelése szintén 30 millió tonna acél volt. 

Az Anben csoport a világ acélgyártóinak listáján az ötödik helyre kerül, leszorítva onnan a dél-koreai Poscot. 

A kínai kormány júliusban ismertette az acélipart érintő fejlesztési tervét, amely 2010-re egy újabb acélipari óriás létrehozásával számol. Emellett addigra az ország tíz legnagyobb acélipari vállalatának kellene adnia a teljes acéltermelés felét, vagyis a jelenleg 800 működő vállalat száma drasztikusan csökkenne. 

Szakértők szerint a felesleges kapacitások leépítése miatt sürgősen konszolidálni kell az iparágat. Kína a mintegy 1 milliárd tonnára becsült nyersacél világtermelés negyedét fogyasztja el, és ezt a mennyiséget döntően a hazai cégek állítják elő. 