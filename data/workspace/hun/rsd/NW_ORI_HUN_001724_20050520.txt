Egy roma fiú a kardos szurkáló

Elkapta a rendőrség azt a fiatalt, aki megszúrt egy 15 éves roma fiút egy budapesti buszon. A kardos támadó egy 17 éves, magát romának valló fiatal. A rendőrség egy lakossági bejelentés alapján akadt nyomára a szurkálónak.

Elfogta a rendőrség azt a fiatalembert, aki május 8-án karddal szúrt le egy 15 éves roma fiút a 21-es buszon, a Moszkva tér közelében. Az üggyel kapcsolatban tartott sajtótájékoztatón közölték: a 17 éves támadó is cigány származásúnak vallja magát és egy szerepjátékos csoporthoz tartozik. Azért támadt a roma fiúra, mert nagyon nézte a Normafához tartó szerepjátékosok furcsa öltözetét. A két csoport már a buszmegállóban várakozva összetűzésbe került egymással. A szurkáló 17 éves fiú ellen az egyik társa tett vallomást, de ő maga is beismerte tettét. Kihallgatása jelenleg is tart. A támadót azután sikerült lakossági bejelentés alapján elkapni, hogy a rendőrség félmillióról megemelte a nyomravezetői díjat egymillió forintra. A telefonon érkező bejelentés után jutottak el egy szerepjátékos csoporthoz, majd annak az egyik tagjához, aki szintén ott volt a buszon, amikor a szurkálás történt. A fiatalember részletes vallomást tett. A csapat további négy tagját még keresik a rendőrök.A fiatalember vallomása szerint már a buszmegállóban szóváltásba keveredtek a később megtámadott fiúval és barátaival. A szerepjátékosoknál ugyanis fából készült kardok, pajzsok voltak, így várták a buszt a Moszkva téren. A vita a buszon is folytatódott, majd a szerepjátékos csapat egyik tagja, az egyetlen, akinél igazi kard volt, megtámadta a 15 éves fiút.

A rendőrség pénteken kora este közölte: a gyanúsított törökbálinti lakásán ismételten megtartott házkutatás során az elkövetéshez használt eszközt, a vizsgálati főosztály munkatársai megtalálták, majd lefoglalták. Arról is tájékoztattak, hogy három fiatalkorú - két fiú és egy lány - valamint 20 éves fiatalember társuk tanúkénti kihallgatása megtörtént.

Eközben elhagyta a kórházat péntek délben a több mint egy hete megszúrt fiú. A 15 éves gyereket a Szent János kórház ortopéd-traumatológiai osztályáról mentővel szállították haza.