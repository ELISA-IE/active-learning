Az EU gazdasága bánhatja a francia "nem"-et

Akár évekig meghatározhatja az Európai Unió gazdaságát a franciák hét végi döntése - írja a Világgazdaság. Franciaországban vasárnap szavaznak az Unió alkotmányáról, és minden jel arra mutat, hogy a voksoláson az alkotmányt elutasítók győznek. Vezető politikusok szerint az elutasítás okozta bizonytalanság évekkel vetheti vissza az uniós gazdaság fejlődését, és megrendítheti a térségbe vetett befektetői bizalmat.

Komolyan veszélyezteti az Európai Unió gazdaságát a vasárnapi francia népszavazás az EU alkotmányról - írja a Világgazdaság. Franciaországban május 10. óta a közvélemény-kutatások szerint az alkotmányt elutasítók kerekedtek fölül. Hollandiából is kedvezőtlen hírek érkeznek. Ott a szavazók 54 száma az alkotmány ellen van. Az euró érzékenyen reagál, valahányszor növekszik a nemmel szavazók tábora.

Jean-Claude Juncker luxemburgi miniszterelnök szerint ha a hét végén a "nem" győz a franciáknál, az komolyan megrendítheti a befektetői bizalmat Európa iránt. Claude Bébéar vezető francia üzletember szerint akár tíz évvel is visszavetheti Európa versenyképességét az, ha a francia szavazók elutasítják az alkotmányt.

Elemzők szerint a szavazóknak nem az alkotmány tartalmával van bajuk, mindössze Chirac elnököt, és még inkább Raffarin miniszterelnököt akarjál megbüntetni a szavazással. Raffarinnak róják föl az EU bővítés negatív hatását: a tíz új állam csatlakozásával sok francia cég keletre települt. 

A szavazók kezében ott az eszköz arra, hogy a keleti EU tagállamokat is megbüntessék: Marek Belka lengyel miniszterelnök szerint az alkotmány elutasítása csökkenti az EU-n belüli összetartást és szolidaritást, amely eddig nagy mennyiségű támogatást eredményezett az újonnan felvett tagoknak.