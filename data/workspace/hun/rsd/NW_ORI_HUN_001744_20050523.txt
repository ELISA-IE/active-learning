Százasával árulja a harckocsikat a honvédség

Hatalmas mennyiségű harcjármű, fegyverzeti eszköz, régi katonai ruházat, harckocsi eladó a magyar honvédség leharcolt eszközei közül. A bevételeket több tízezer tonna "lejárt szavatosságú" rakéta, lőszer megsemmisítésére akarják fordítani. Az év végéig nyolc nagy raktárbázis lomtalanítását, vagyis teljes kiürítését tervezik. A készletekből a karitatív szervezeteknek, katasztrófavédelmiseknek, sőt akár iskoláknak is jut.

A mai létszámnál körülbelül 120 ezerrel több katonára méretezett, feleslegessé vált készleteit a lehető leggyorsabban szeretné eladni a Honvédelmi Minisztérium. Ezért nagy tételekben, a teherautókat például százasával kínálják eladásra. Eladó ezenkívül több mint négy és fél millió darab régi ruházati anyag, köztük mikádókabátok, alsónadrágok, más ruhadarabok. Megvételre kínálnak 600 tonnányi akkumulátort, 300 tonnányi gumihulladékot és 600 tonnányi vegyes elektromos hulladékot is. Van 28 darab működésképtelen helikopter, és több tízezerféle egyéb jármű, fegyver, alkatrész. Csak a kalocsai raktárban például 1400 gépjárművet, csaknem 800 harcjárművet, 186 harckocsit, több száz fegyverzeti eszközt, aggregátort, műszaki eszközt tárolnak. 

"Itt nem új eszközökről van szó, nagyon sok közülük már tíz éve kinn áll a szabad ég alatt, és nincs módunk a helyreállításukra. A fegyverzeti anyagok nagy része ma már nem ér semmit" - mondta Gömbös János, a honvédség eszközeinek "lomtalanításával" megbízott miniszteri biztos.

A használt anyagokból, szerkezetekből a rászoruló önkormányzatoknak, karititatív szervezeteknek, a katasztrófavédelemnek is jut. "Nagyon sok szervezet szatócsboltnak néz minket, és közlik, mire van szükségük: golyós csapra vagy éppen tizenöt centis tömlőre. Azért ez nem így van, ami értékesíthető, azt mi szeretnénk értékesíteni" - magyarázta Gömbös. 

Minden eszközből kell múzeumi példányt is adni - közölte a miniszteri biztos. "Volt olyan kérés iskoláktól, hogy az udvaron lehessen egy MIG 21-es. Egy év múlva szólnak, hogy tartsa karban a honvédség, mert lekopik a festék, meg leszállópályának használják a madarak, meg egyebek. Aztán egy évvel később jön egy új igazgató az iskolába, aki szerint nem jó a militarista nevelés, nem kell repülő az udvarra, vigyük el" - mondta Gömbös, hozzátéve, hogy ez így nem működhet. 

A mátyásföldi haditechnikai ellátótelepen kisebb bemutatót tartottak a használhatatlan, eladásra kínált hatalmas mennyiségű fémhulladékból. A telepen többek között csaknem 1700 tonna harckocsihoz tartozó anyag, 600 tonna használhatatlan gépjármű fődarab, teherautók, dzsipek voltak, valamint a hadrendből már kivont páncélos járművek - T-55-ös tankok és BMP gyalogsági harcjárművek - alkatrészei. Az újságírók a telepen megtudhatták, hogy az egyik, ma raktárnak használt épület Horthy Miklós fiának, Horthy Istvánnak a hangárja volt, itt tartotta a repülőjét. "Ez az ország egyik legrégebbi katonai reptere volt" - büszkélkedett Gömbös János. 

Az eszközökre értékesítési pályázatot írnak ki vagy elárverezik őket. A bevételt a régi fegyverkészletek megsemmisítésére akarják felhasználni. Több mint 42 ezer tonna lőszert, 47 ezer darab légvédelmi, páncéltörő rakétát kell megsemmisíteni. "Ezeknek a rakétáknak lejárt a szavatossági idejük, nem lehet őket eladni. A megsemmisítésük körülbelül 6 milliárd forintba fog kerülni" - magyarázta Gömbös. 

A veszélyes hulladéknak számító eszközök jó részét is el akarják adni - derült ki. "Az akkumulátorok, gumiabroncsok eladhatók, épp most írják ki a közbeszerzési pályázatokat. A rakétahajtóanyagokat már kiszállították Oroszországba." 

Az elmúlt 17 évben a Magyar Honvédség létszáma 150 ezerről 30 ezer főre csökkent. A megszűnt hadsereg teljes felszerelése, közte a mozgósítási készletek is raktárakba kerültek. Ezeket kell most eladni, amit a honvédség most saját hatáskörben szervezhet meg. Az idén a tizenháromból nyolc nagy raktárbázist szeretne kiüríteni a Honvédelmi Minisztérium: a pápai, szentkirályszabadjai, marcali, bugyi, felcsúti, devecseri, recski és az egyik budafoki raktárkomplexumot. Amit sem eladni, sem elajándékozni nem tudnak, megsemmisítik, csak a raktárak őrzése ugyanis 270 millió forintba kerül évente. 