Már 500 milliárdot érhet a Budapest Airport

Kétmilliárd eurót, azaz több mint 500 milliárd forintos ajánlatra készül a British Airports Authority (BAA). A hír azért érdekes mert a korábbi pályázaton 1,6 milliárd euró volt a legmagasabb ár - írta a The Sunday Times. Ugyanakkor a szintén kérő Macquarie kivásárolta a ferihegyi tenderből a dán Copenhagen Airportst.

A vezető brit vasárnapi lap értesülése szerint a BAA és a Macquarie vezeti azt az öt cégből álló mezőnyt, amelyet a magyar kormány kért fel végleges ajánlattételre november közepéig a Budapest Airport privatizációjában

A lap által idézett banki források szerint az ár jóval meghaladhatja azt az 1,6 milliárd eurót, amelyet az előző, sikertelen fordulóban állítólag a német Hochtief építőipari csoport ajánlott a budapesti repülőtér-üzemeltető cégért. Még ez az ár is az eredmény hússzorosára értékelte volna a magyar céget, ami rekord ár-profit szorzó lenne az európai repülőterek között, áll a The Sunday Times cikkében

A lap szerint a BAA ajánlata új mércét állít fel az elmúlt évek privatizációs és tőzsdei kibocsátási hullámában mind magasabb árakon elkelő európai repülőterek értékelésére. 

Elemzők szerint az ajánlat az idegek próbája is egyben a BAA-nél, amelynek vegyes tapasztalatai vannak a Nagy-Britannián kívüli befektetésekkel, és amely hazai terepen is jelentős beruházási programokkal zsonglőrködik: építi egyebek mellett a londoni Heathrow repülőtér ötödik terminálját és tervezi az ugyancsak londoni Stansted repülőtér harmadik kifutópályáját, áll a vasárnapi brit lap üzleti mellékletében. A hét brit BAA-repülőtér együttes utasforgalma tavaly 140,1 millió fő volt; ennek csaknem felét a Heathrow adta, 67,1 milliós utasszámmal.

A cikkben idézett banki források szerint ugyanakkor az ausztrál Macquarie, amely már felvásárolta a nyugat-angliai Bristol repülőterét, valamint az M6-ost, Anglia egyetlen fizető autópályáját, és ostrom alatt tartja a Londoni Értéktőzsdét is, szintén vezető pályázónak számít.

Kivásárolja a dánokat a Macquarie

Egymást vásárolják fel Ferihegy kérői. Hétfőn nyilvános ajánlatot tett a Coppenhagen Airports magánbefektetőknél lévő részvényeinek megvásárlására az ausztrál Macquarie. Az ausztrálok jelenleg 14,7 százalékos részesedéssel bírnak a Coppenhagen Airports S/A-ban (CPH), ezt szeretnék 60 százalékra növelni. A dán állam 39,2 százalékát birtokolja a reptér-üzmeltető cégnek, és nem kíván megválni részvényeitől, az ausztrálok ajánlata tehát a koppenhágai tőzsde befektetőinek szól.

A Macquarie közölte: részvényenként 2000 dán koronát (azaz 68 108 forintot), kínált fel készpénzben a Coppenhagen Airports S/A részvényeit birtokló befektetőknek. "Ezzel az ajánlattal többségi tulajdont szeretnének elérni, olyan áron, amely megfelelő ellenérték a Coppenhagen Airports részvényeseinek" - jelentette ki Kerrie Mather, a Macquarie Airports vezérigazgatója.

Mather közölte: az eladási kedvtől függően a Macquarie-nek mintegy 320-500 millió ausztrál dollárba kerül majd a részvények felvásárlása. Az ajánlat 27 százalékkal több, mint a CPH részvényeinek az ajánlattétel előtti utolsó záróárfolyama.

A Coppenhagen Airports igazgatótanácsa egyhangúlag támogatásáról biztosította az ausztrálokat, ugyanakkor a menedzsment is támogatja az ausztrál javaslatot. Ezzel egyidőben a CPH bejelentette: kiszáll a Budapest Airport Rt. megvásárlására kiírt meghívásos tenderből. Ezzel a döntéssel tehát négyen maradtak versenyben Ferihegyért: a brit BAA, az ausztrál Macquarie, valamint a német Hochtief és Fraport.

A The Sunday Times egy név nélkül idézett, a pályázók egyikéhez közelállónak nevezett forrása szerint az előző forduló törlésével a magyarok összesen mintegy két hetet vesztettek, mivel a szakértők továbbra is azt várják, hogy még karácsony előtt győztest hirdetnek.