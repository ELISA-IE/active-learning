Tüntetésre készülnek az abortusztabletta ellen

Éger István, a Magyar Orvosi Kamara elnöke és Mikola István, a Fidesz egészségpolitikusa is csatlakozni készül az abortusztabletta bevezetése elleni tüntetéshez, melyet a magzatvédők szerveznek - írja a Népszabadság. Az abortusztabletta hazai bevezetését a Szülészeti és Nőgyógyászati Szakmai Kollégium ugyanakkor támogatja. 

A hamarosan bevezetésre kerülő abortusztabletta elleni tüntetést szerveznek a magzatvédők. A tiltakozás mögé állt többek között Éger István a Magyar Orvosi Kamara elnöke és Mikola István, a Fidesz egészségpolitikusa is, bár ellenkezésük alapvetően az abortusz ellen és nem az új eszköz ellen szól - írja a Népszabadság. Garamvölgyi György, a Schöpf-Merei kórház vezetője szintén félve tekint az abortusztabletta bevezetésére, mert attól tart, hogy sokan azt gondolják, egyszerűbb lesz utólag bevenni egy tablettát, mint védekezni.

A Szülészeti és Nőgyógyászati Szakmai Kollégium ugyanakkor az abortusztabletta bevezetése mellet tette le a voksát. A terhesség első 8 hetében vetélést okozó tablettát több európai országban használják. Az abortusztabletta nem azonos az úgynevezett "esemény utáni" tablettával, ami a feltételezett fogamzás után csak 72 óráig lehet hatásos. Az abortusztabletta - egy másik tabletta beszedésével együtt - a terhesség első 7-8 hetében okoz vetélést. A tabletta szedése vérzést és hányingert okoz, az esetek néhány százalékában olyan súlyos vérzést, ami orvosi segítséget igényel. Valamint nagyon ritkán az is előfordulhat, hogy az abortuszhoz mégis orvosi beavatkozás szükséges. Az abortuszellenes aktivisták egyik fő érve a tabletta ellen, hogy a viszonylag kevés kellemetlenséggel járó terhességmegszakítás lehetősége miatt növekedni fog az abortuszok száma. Az eddigi külföldi tapasztalatok ugyanakkor ezt nem igazolták.