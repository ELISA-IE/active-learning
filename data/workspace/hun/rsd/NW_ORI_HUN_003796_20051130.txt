Bolyongó mentők miatt számoztak újra egy falut

Éveken át tanácstalanul bolyongtak a hivatalos személyek, postások, mentősök a 42 négyzetkilométeres, ám mindössze csak 670 lakosú, Vas megyei Felsőszölnökön, mert a faluban egyetlen utca kanyargott a házak között. A község vezetése ezt megelégelve feldarabolta azt, és kialakított 11 új utcát. Ilyenre még nem volt példa a magyar településtörténetben.

"A 401-es és a 402-es házszám között 3 kilométer volt a távolság" - érzékelteti Felsőszölnök adottságait Ropos Márton polgármester. A falu 670 lakosát eddig egyedül a Fő utca kötötte össze, amivel a település első embere szerint a rendszerváltásig nem is volt semmi probléma. "Az őslakosok tudták, ki hol lakik, de másfél évtizede beindult a fejlődés. Új határátkelő nyílt, vállalkozások jöttek létre és érkeznek turisták is" - állítja a polgármester.

Annál, hogy a külföldiek eltévedtek, nagyobb problémákat is okozott az 1-től 414-ig tartó számozás. Volt rá példa, hogy az áramszolgáltatók keveredtek bele térképeikbe, amikor a Fő utca 351-et keresték, volt, hogy a mentő ment három kört a faluban, mire megtalálta a beteget, és az APEH-es, bankos és egyéb hivatalos levelek is össze-vissza köröztek a községben. Nehezítette a keresők, kézbesítők dolgát, hogy 12 Bajzek vezetéknevű család él a faluban.

Ropos Márton szerint immár tíz éve megszületett a vezetők fejében az elhatározás: tenni kell valamit! Elkezdődtek a beszélgetések a lakosokkal, falufórumokat tartottak, mire 2002-ben nekiálltak az egyetlen utca feldarabolásába, a házak teljes átszámozásába. Addigra a Belügyminisztérium már készült a probléma orvoslására, a Fő utcából végül tizenegy másik lett, a helyi nevezetességek figyelembevételével. Például Malom utca, Kakasdomb utca, Alsó-Jánoshegyi út és Felső-Jánoshegyi út. 

Az egymillió forintba kerülő, három és fél éve tartó munka számos nehézséget is okozott. Például az összes lakosnak vadonatúj lakcímkártya kellett - a napokban kézbesíti azokat a hivatalsegéd -, mivel a településen szlovén kisebbség él, a táblák kétnyelvűek lesznek, de más adminisztratív feladatok is keserítik az önkormányzat életét. A helyi festő vállalkozása például most már hat különböző utcanéven van bejelentve.

Jelenleg a befejezéshez közeledik ez a munka. A Belügyminisztérium kötelezi is őket erre, mert a választási év kezdetére pontos választói névjegyzéket kell készíteni. Jövő héten érkeznek meg a tizenegy új utca nevét tartalmazó táblák és a házszámok, amelyeket év végéig fel is szerelnek. A faluról újonnan készített térképeket pedig már szétküldték a különféle szolgáltatókhoz. "Ezt az áramszolgáltató már régóta sürgeti, nem szeretnének többet eltévedni" - mondta a polgármester.

Lencsés Csaba