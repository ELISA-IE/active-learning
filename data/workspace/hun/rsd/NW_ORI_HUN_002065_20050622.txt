Csak járulékköteles lesz a borravaló

Ha az Országgyűlés elfogadja a kormány által támogatott módosító javaslatot, akkor október elsejétől 15 százalékos nyugdíj-biztosítási járulékot von le a foglalkoztató a borravalóból és a felszolgálói díjból - írja a Világgazdaság. 

A korábbi tervekkel ellentétben így nem lenne adóköteles a két említett jövedelemforrás. Az ezt eredményező pénzügyi tárgyú törvények módosításáról július 4-én szavaznak a képviselők. 

A száz lépés program keretében eddig a parlamenthez benyújtott adótörvény-módosításokban egyéb változások is várhatók, így sikerül megvalósítani a távhőár csökkentését is. A módosító javaslatok szerint a a települési önkormányzatok képviselő-testületei a gazdasági miniszterrel közösen állapítanák meg a távhőszolgáltatás csatlakozási díját és a lakossági díjakat.

A Világgazdaság úgy tudja, hogy a koalíciós pártok még mindig vitatkoznak a jövő évi adótervekről, és a személyi jövedelemadó miatt késik a megegyezés. 