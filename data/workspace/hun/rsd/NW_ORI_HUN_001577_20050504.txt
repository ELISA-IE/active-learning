Saját filmjeire szerződött a Duna TV elnöke

Saját maga által rendezett filmekre kötött sugárzási szerződést Cselényi László, a Duna TV elnöke - írja a Népszabadság. A három alkotást külsős cégek készítik, Cselényi pedig rendezője - két esetben pedig szerkesztője is - a filmeknek. 

Saját maga által rendezett filmekre kötött sugárzási szerződést a Duna TV elnöke, Cselényi László. A gyártók a médiahatóságnál pályáznak támogatásért, a beadott anyagokhoz pedig csatolni kell egy szerződést, amelyben valamelyik tévé vállalja, hogy az elkészült filmeket le is vetíti. Ezt mindhárom filmnél garantálta a Duna TV, a szerződéseket a tévé részéről Cselényi írta alá. 

A Népszabadság megkeresésére Cselényi László azt közölte: nem talál semmi kivetnivalót abban, hogy elnöki tevékenysége ellátása mellett korábbi filmes karrierjét is folytassa. "Van egy pár díjam, nem vagyok teljesen ismeretlen alkotó, és semmi nem tiltja, hogy rendezzek" - mondta az elnök.

A három film közül az egyik egy ötvenperces Héjja Sándor-emlékfilm, amelyet a beadott rendezői koncepció szerint "boldogan tapsol majd meg a Duna Televízió közönsége". A tervezett hétmilliós összköltségvetésből nettó 600 ezer forint a rendezői, 300 ezer a szerkesztői gázsi. A másik két alkotás hat illetve hét részes sorozatok lesznek. Cselényi közölte: a producertől kialkudott összeget jótékonysági célra, például határon túli magyarok támogatására fordítaná.