Kitiltották a zajos repülőket a magyar légtérből

Egy EU-s irányelv miatt december 31. óta nem léphetnek be a magyar légtérbe a túl zajos repülőgépek. A szabályozás főleg teherszállító repülőket érint, de a gazdasági tárca szerint személyszállító repülőket is ki kellett tiltani az országból.

Azeri, kazah, türkmén, moldáv, ukrán és orosz repülőket érint az a december 31-én életbe lépett EU-s szabályozás, melynek értelmében ki kell tiltani a magyar légtérből a túl zajos repülőket. A szabály, amely az 1970 előtt üzembe helyezett repülőkre vonatkozik, az EU minden tagországában érvényes, Magyarországon átmeneti mentesség után vezették be.

A tilalom alá eső kisgépek csak akkor léphetnek be a légtérbe, ha mérésekkel tudják igazolni, hogy megfelelnek az előírásoknak. A 34 ezer kilogrammnál nehezebb vagy 19 férőhelyesnél nagyobb repülők azonban egyáltalán nem repülhetnek Magyarország felett, ha zajterhelésük túl nagy.

A gazdasági minisztérium illetékese szerint főleg teherszállító repülők esnek a tilalom alá, de akad olyan személyszállító gép is, amelyet a túl nagy zaj miatt nem engednek be többé a magyar légtérbe. A minisztérium munkatársa szerint az új szabály nem jelent problémát sem az áru, sem a személyszállításban, mert a gépek üzemeltetői tisztában voltak a szabályozással.