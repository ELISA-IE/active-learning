Szíria nyakig benne van a Haríri-gyilkosságban

Magas rangú szíriai és libanoni tisztviselők is részt vettek Rafík Haríri volt libanoni kormányfő tavalyi megölésének kiötlésében és megszervezésében. Legalábbis ezt állapította meg egy a gyilkosság körülményeinek kivizsgálására felállított ENSZ-bizottság. Szíria szigorú nemzetközi szankciókra számíthat, az ügyben meggyanúsított tisztviselőket pedig nemzetközi bíróság elé állíttatná Haríri fia.

Szíriai tisztviselőknek közvetlenül is része volt Rafik Hariri volt libanoni miniszterelnök tavaly februári meggyilkolásában - állapította meg az ügyben indított ENSZ-vizsgálat. A nyomozás során emellett libanoni szálakra utaló bizonyítékokat is találtak. A külön Kofi Annan ENSZ-főtitkár által elrendelt vizsgálatról beszámoló jelentés szerint az autóbombás merényletet egy kiterjedt kapcsolatokkal rendelkező csoport követte el.

Az ENSZ-bejelentést eddig sem Libanon, sem Szíria nem kommentálta, Libanonban ugyanakkor katonákat vezényeltek a nagyobb városokban az utcákra, hogy megfékezzék a jelentéssel kapcsolatosan várható erőszakos megmozdulásokat. 

Az egy német bíró, Detlev Mehlis által vezetett vizsgálat szerint meggyőző bizonyítékok vannak arról, hogy mind Libanonnak, mind Szíriának köze van "ehhez a terrorcselekményhez". A politikai okokra visszavezethető gyilkosságot "nyilvánvalóan hónapok óta tervezgették kiötlői", "nem lehetett volna végrehajtani magas rangú szíriai biztonsági tisztviselők jóváhagyása nélkül, és nem lehetett volna megszervezni libanoni kollégáik közreműködése nélkül".

A jelentés szerint a nyomozás számos szála közvetlenül vezetett szíriai biztonsági tisztviselőkhöz, jóllehet a szíriai hatóságok együttműködést színlelve igyekeztek félresiklatni a nyomozást. Faruk asz-Sara szíriai külügyminisztert egyenesen azzal vádolják, hogy hazudott egy nekik írt levelében. A dokumentum szerint ugyanakkor a nyomozásnak még nincs vége, számos szálat meg kell még vizsgálni. 

A jelentést csütörtökön adta át Kofi Annan ENSZ-főtitkárnak Mehlis, majd október 25-én az ENSZ Biztonsági Tanácsa előtt is beszámolnak a fejleményekről. John Bolton, az USA ENSZ-nagykövete szerint számos ország egyeztet arról, hogy milyen lépéseket tegyenek a jelentés megállapításaival kapcsolatban. 

A BBC damaszkuszi tudósítója szerint sokan vélik úgy, Szíriát az dühítette fel, hogy Haríri egyre hevesebben ellenezte a libanoni szír befolyást. Basár el-Aszad szír elnök következetesen tagadja ugyan, hogy országának köze lett volna a gyilkossághoz, az ENSZ-jelentés komoly válságot okozhat Szíriában. Az állam ugyanis elszigetelődött, az arab országoktól sem kap túl sok támogatást, és kemény ENSZ-szankciók elé néz.

Haríri fia, akinek szírellenes pártja megnyerte a nyári libanoni választásokat, közölte, szeretné, ha a jelentésben meggyanúsított személyeket nemzetközi büntetőbíróságon vonnák felelősségre.

Arról ugyanakkor még csak kevés hír szivárgott ki, hogy pontosan kiket is gyanúsítanak a szíriai és a libanoni vezetők közül azzal, hogy közük volt a gyilkossághoz. Mehlis összesen 10 magas rangú szíriai diplomatát, illetve titkosszolgálati tisztet hallgatott ki, és közülük ötöt tekintenek gyanúsítottnak. Egyes jelentések szerint a gyanúsítottak között van Rusztum Gazaleh, a korábban Libanonban működő szíriai titkosügynökök volt főnöke, illetve Aszef Saukat, a szír elnök sógora, a szíriai katonai titkosszolgálat vezetője. Feltehetően ugyancsak a gyanúsítottak között volt Gázi Kanaán szíriai belügyminiszter, aki múlt hét szerdán öngyilkos lett. 

Rafík Haríri meggyilkolása ugyanakkor csak felerősítette a szírellenességet Libanonban, és az ennek nyomán kezdődő utcai tiltakozások az egyre erősödő nemzetközi nyomással együtt végül odáig vezettek, hogy Szíria tavaly kivonta csapatait Libanonból.