Versenyképességben a 39. helyen vagyunk

Magyarország a 39. helyen van a világ versenyképességi listáján. A genfi World Economic Forum listáját az északi országok vezetik, a hagyományosan erős nyugat-európai gazdaságok hátrébb csúsztak eddigi helyükről.

Az Európai Unió nagy gazdaságai - Németország, Nagy-Britannia, Franciaország, Olaszország és Spanyolország - lejjebb csúsztak a genfi World Economic Forum gazdasági elemző cég versenyképességi listáján, amit szerdán tettek közzé. Jól szerepeltek viszont az észak-európai országok, olyannyira, hogy a világ versenyképességi ranglistáján Finnország szerepel az első helyen, az Egyesült Államok csak a második. Az első tízben Finnországon kívül ott van még Svédország (3.), Dánia (4.), Izland (7.) és Norvégia (9.)

Európa más részeit tekintve jelentősen javult Írország és Lengyelország helyezése, továbbra is előkelő, a 20. helyet foglalja el Észtország. Az Európai Unió mind a 25 tagországát figyelembe a három legkevésbé versenyképes ország: Lengyelország (51.), Olaszország (47.) és Görögország (46.). Magyarország helye nem módosult tavaly óta.