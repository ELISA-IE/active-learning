A vártnál jóval nagyobb az ipari termelés

Váratlanul növekedett az ipari termelési index áprilisban. Az index 8,8 százalékkal volt magasabb, mint a megelőző évben. A szakemberek egyelőre csak találgatnak, hogy tartós növekedésről, vagy egyszeri fellendülésről van-e szó.

Magasabb a vártnál az ipari termelési index. A mutató 8,8 százalékkal növekedett áprilisban, a tavalyi adatokhoz viszonyítva. A munkanaphatástól megtisztított index megegyezik a kiigazítatlannal - közölte a Központi Statisztikai Hivatal (KSH) kedden. A termelés ilyen erős felfutását se a megrendelési adatok, se a különböző konjunktúramutatók nem jelezték előre.

A termelés volumene az év első négy hónapjában 3,5 százalékkal magasabb volt, mint az előző év azonos időszakában. Az előző hónaphoz képest a szezonálisan és munkanap-tényezővel is kiigazított ipari termelési index áprilisban 3,1 százalékkal emelkedett.

Az ipari termelés az előző év azonos időszakához viszonyítva 2005 márciusában 1,4 százalékkal, munkanaphatástól megtisztítva 3,9 százalékkal nőtt.

Az euróövezeti konjunktúra hónapról-hónapra romlást mutat, így egyelőre nehéz megítélni, hogy az áprilisi ipari termelésnövekedés tartós maradhat-e, vagy csak egy egyszeri felfutás volt.

Újjáéledést jelent a kedvező index

A várakozásoknál kedvezőbb előzetes ipari adat az export lendületének újjáéledését jelentheti Barcza György, az ING elemzője szerint. A szakértő azonban kérdésesnek nevezte, hogy egyszeri kilengésről, vagy tartós fellendülésről lehet-e beszélni - írja az MTI.

Barcza kedvezőnek nevezte, hogy a márciusi mélypontról az export új lendületet kapva bővült. Az export eladások az idén a harmadik hónapban a belföldi értékesítés alatt maradtak, ami az export éves bővülésének előrejelzésében aggodalomra adott okot - mondta. Hozzátette, hogy az ipari termelés bővülését áprilisban az előzetes adatok alapján ismét az export húzta.

Annak megítélését azonban, hogy ez egy egyszeri kilengés, vagy tartósan kedvező tendencia-e Barcza György nagyon bizonytalannak nevezte. Emlékeztetett a 2001-2002 közötti hasonló helyzetre, amikor az ipari teljesítmény hónapról hónapra nagy változékonyságot mutatott, végül összességében lassult. Nem ad túlzottan optimizmusra okot az elemző szerint, hogy a német és az európai bizalmi indexek gyenge aktivitást mutatnak.