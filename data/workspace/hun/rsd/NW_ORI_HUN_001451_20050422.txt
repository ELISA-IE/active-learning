Meghibásodtak az első cseh Gripenek

Hatból három új svéd vadászgép hibásan érkezett meg hétfőn Csehországba. A Gripeneken út közben jelentkeztek a problémák, kettőnél a NATO-elekronikát nem bírta a gépek fedélzeti számítógépe, egynél pedig szoftverhiba lépett fel - írja a Népszabadság. 

Hat gép közül három hibásodott meg azok közül a Gripenek közül, amelyek hétfőn érkeztek meg Csehországba. A gépekkel a Svédországból, a cáslavi katonai repülőtér felé tartó úton akadt gond - írja a Népszabadság. 

A Mladá Fronta Dnes cseh újságra hivatkozó lap szerint már a svéd repülőtéren másikat kellett útnak indítani az egyik kiszemelt gép helyett, mert nem sikerült beindítani a hajtóművét. Később, a felszállás után derült ki, hogy két gép fedélzeti számítógépét zavarja a NATO elektronikus rendszere, ezért többször is rossz adatokat mutatott a kijelző. A harmadik gépen szoftverhiba keletkezett, ezért egy cseh gépnek kellett a leszállópályára vezetnie. A cseh lap csütörtökön számolt be a hétfői eseményről.

Karel Kühnl cseh védelmi miniszter szerint olyan hibákról van szó, amelyeket várhatóan hamar kijavítanak a helyszínre érkezett svéd szakemberek. Miroslav Kostelka a minszter főtanácsadója pedig úgy vélte bizonyos hibák előfordulhatnak az újgenerációs gépeknél, de azt ígérte, hogy a május nyolcadikai katonai díszszemlén már hibátlan Gripenek parádéznak Prága fölött.

A cseh hadvezetés név nélkül nyilatkozó tisztjei szerint a hibákért a cseh politikusok felelősek, akik sürgették a gyártó SAAB vezetőit, mivel a cseh légteret jelenleg ellenőrző, MiG-21-seket júniusban le kell cserélni. Jirí Sedivy tábornok, volt vezérkari főnök szerint a NATO-kompatibilis elektronikának és a vadászgépek műszaki berendezésének az összehangolását túl gyorsan végezték, pedig hogy ez évekbe is beletelhet.

Csehország összesen 14 Gripent kap a svédektől. A repülőket azonban nem megvásárolták, hanem tízéves időtartamra bérlik. A bérleti díj összesen 19,650 milliárd korona (körülbelül 160 milliárd forint) - derül ki a Népszabadság írásából.