Szaddám szerint a Fehér Ház hazug

Hazugnak nyilvánította a Fehér Házat Szaddám Huszein perének csütörtöki tárgyalásán. A bukott iraki diktátor megismételte állításait, hogy fogsága alatt verték az amerikaiak, akiknek szerinte nem szabad hinni, mivel hazudtak az iraki tömegpusztító fegyverekről is. Szaddám szerdai vádjait az USA elutasította, a pert előkészítő iraki bíró pedig közölte, a bukott diktátor nem tett panaszt annaki idején az állítólagos verések miatt.

Csütörtökön újra azzal vádolta az amerikaiakat Szaddám Huszein, hogy rendszeresen verték fogsága alatt. A bukott iraki diktátor már szerdán is közölte, hogy az amerikaiak többször megverték. Az USA abszurdnak nyilvánította ezeket a vádakat. A Szaddám és társai ellen, a 148 ember halálával végződő dudzsaili mészárlás ügyében folyó per csütörtöki tárgyalásán azonban Szaddám megismételte állításait, azzal érvelve, hogy az Egyesült Államoknak nem lehet hinni, mivel hazudtak az iraki tömegpusztító fegyverek ügyében is. 

A Szaddám elleni pert előkészítő bíró ugyanakkor közölte, hogy nincs semmiféle bizonyíték, ami alátámaszthatná a diktátor állításait, ráadásul panaszt sem tett az állítólagos verésekért annak idején.

"Mi nem hazudunk. A Fehér Ház az, aki hazudik" - közölte a bukott zsarnok. Állítása szerint úgy megverték, hogy nyolc hónapba telt, mire felépült sérüléseiből. Az USA ugyanakkor azt állítja, igen jól bánnak Szaddámmal. Sean McCormack külügyi szóvivő szerint Szaddám állításai, hogy kínozták és verték, "felettébb ironikusak". A szóvivő szerint nem Szaddám vádaskodásaira, hanem a perben megszólaltatott tanúkra kellene figyelni.

Miközben Szaddám az USA-t ostorozta, egyik vádlott-társa vitába keveredett egy ügyésszel. Barzan Ibrahim at-Tikriti szerint ugyanis az ügyész egykor a Szaddám-rendszer legfőbb támogatója, a Bász Párt tagja volt. Az ügyész rágalomnak nevezte ezt és kérte a bírót, hogy mentse fel szolgálata alól. A bíró azonban elutasította ezt. Barzan Ibrahim at-Tikriti "bátornak", "tanultnak" és "okosnak" nevezte a bírót, de többszöri felszólítása ellenére sem volt hajlandó leülni.

A csütörtöki tárgyaláson elsőként meghallgatott - a mészárlás idején nyolcéves - tanú függöny mögül vallott és elmondta, hogy nagyszüleit megkínozták, férfi hozzátartozóit elhurcolták, soha nem látta őket többé. Szaddám szerint a tanú túl fiatal volt az eset idején.

Szaddám a kínzásokkal kapcsolatban megjegyezte, sajnálja, hogy ilyet hall. "Ha azt hallom, hogy irakiakat bántanak, az nekem is fáj" - mondta. "Amelyeket azok az emberek tettek, rossz dolgok voltak, és a törvények szerint a tetteseknek meg kell kapniuk, amit megérdemelnek" - idézte a BBC News.