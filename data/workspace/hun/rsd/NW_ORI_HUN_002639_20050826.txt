Péntektől kapható a közös bérlet

Szeptembertől közös bérlettel lehet utazni a BKV, a Volán és a MÁV járatain, a főváros és az agglomerációs települések között. A bérletet péntektől kezdik árusítani. A hétféle új kínálatból vélhetően a 6875 forintért kapható havi dolgozói valamint a 2596 forintos tanuló-nyugdíjas lesz a legnépszerűbb.

Mától kaphatók és szeptember elsejétől érvényesek az egyesített bérletek, amelyekkel a főváros és az agglomerációs települések között lehet utazni a MÁV, a Volánbusz és a BKV járatain az eddigieknél olcsóbban - írja a Népszabadság. A rendszeresen ingázók az új konstrukcióval akár nyolcvanezer forintot is spórolhatnak egy évben, mert a helyközi járatokra szóló jegyeket csak a közigazgatási határig kell megvenniük, onnan a közös bérlettel utazhatnak tovább, bármelyik társasággal. 

A kibővített szolgáltatás hárommilliónál több agglomerációban élő embert érinthet, de valójában ennyien nem ingáznak rendszeresen. Márpedig az új bérletet elsősorban a napi gyakorisággal utazóknak ajánlják, azoknak, akik többnyire csak BKV-znak, nem éri meg. A hétféle új kínálatból vélhetően a 6875 forintért kapható havi dolgozói valamint a 2596 forintos tanuló-nyugdíjas lesz a legnépszerűbb.