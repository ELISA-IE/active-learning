Sokan tévedésből fizettek adót

Az evás társaságoknál tévesen alakult ki az a könyvelői gyakorlat, hogy a máshol nem biztosított tag után a minimálbér utáni szja-t is megfizetik. Az evázó egyéni és társas vállalkozók ugyanis az önmaguk utáni személyi jövedelemadót fizetését jogszerűen elkerülhetik - állítják az Adótanácsadók Egyesületének vezetői. 

Vadász Iván és Zara László közös álláspontja szerint az eva törvény egyértelműen rögzíti, hogy az egyéni vállalkozó adóalanyt az adóévben nem terheli cégautó-adó, továbbá vállalkozói személyi jövedelemadó és vállalkozói osztalékalap utáni adó, vagy átalányadó, valamint az adóalany az adóévre nem köteles a személyi jövedelemadóról bevallást benyújtani, ha arra a személyi jövedelemadóról szóló törvény szerint kizárólag egyéni vállalkozói jogállása miatt lenne kötelezett. Külön szabályok vonatkoznak arra az esetre, ha az eva-s egyéni vállalkozó egyidejűleg mezőgazdasági őstermelői és kistermelői tevékenységet is folytat, akkor e tevékenysége tekintetében - feltéve, hogy arra jogosult - választhatja az átalányadózást.

Az Egyesület vezetői rámutatnak arra, hogy az evás egyéni vállalkozónál a személyi kivét fogalma nem értelmezhető, mivel ilyet az eva törvény nem ismer, az szja törvény szabályai pedig az evás egyéni vállalkozókra nem vonatkoznak.

Az evás társaságoknál tévesen alakult ki az a könyvelői gyakorlat, hogy a máshol nem biztosított tag után legalább a minimálbér után fizetendő járulékok mellett a minimálbér utáni szja-t is megfizetik. Vadász Iván és Zara László szerint erre csak akkor köteles a tag, ha ténylegesen is felveszi a személyes közreműködése utáni díjat (aminek a juttatása azonban nem kötelező). Az evás társaságoknál a személyes közreműködésért ellenérték fizetése nem kötelező - de nem is tilos - így a minimálbérnek (vagy annál magasabbnak) megfelelő szja fizetése is lehetséges, ha tényleges kifizetés történik. 

Az eva hatálya alá tartozó közkereseti, betéti és korlátolt felelősségű társaságok tagjait az osztalék, a cégautó használat és a vállalkozásból kivont jövedelem után nem terheli személyi jövedelemadó kötelezettség. Szja-köteles ellenben a tag személyes közreműködésének (ténylegesen) kifizetett díja, valamint az Eva tv 18. § (6)-(7) bek. szerinti természetbeni juttatás és az eva időszak előtti saját tőke terhére juttatatott bevétel.

A 2003. adóvre benyújtott bevallások már nem módosíthatók. Annak a társaságnak azonban, amely a 2004-es évre a személyes közreműködésre tekintettel tévesen fizetett szja-t, lehetősége van a módosításra, ha az szja bevallása még nem történt meg. Nem akadály az sem, ha szerepeltették a jövedelemadót a K30-s adatszolgáltatáson (feltéve, hogy a díjat személyes közreműködés címén nem vette fel a tag, nincs annak ilyen címen történt átvételéről bizonylata). A K30-as adatszolgáltatás egy újabb H jellel ellátott adatszolgáltatás beadásával módosítható. A helyesbítést a 8004/2004. (AEÉ. 13.) APEH tájékoztató alapján kell elvégezni, amely az Adó és Ellenőrzési Értesítő 2004/13. számának 572. oldalán, vagy az APEH honlapján is megtalálható.

Az Egyesület honlapján közzétett állásfoglalásban a szerzők hivatkoznak arra, hogy az abban foglaltak teljes mértékben megegyeznek a 2004/63. Adózási kérdésben kifejtett hivatalos APEH állásponttal.