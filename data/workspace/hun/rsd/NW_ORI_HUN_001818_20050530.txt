Amerikai képviselőnők érvelnek Szili mellett

Három amerikai képviselőnő jelezte, hogy szívesen érvelne Szili Katalin köztársasági elnökké választása mellett - írja a Népszabadság. A képviselők szerint Közép-Európának egyre több női vezetőre van szüksége.

Három amerikai képviselő jelezte, szívesen kifejtené véleményét az államfőválasztással kapcsolatban. Valamennyien demokrata pártiak és nők, ketten a magyar ügyek iránt érdeklődő képviselőcsoport tagjai - írja a Népszabadság. A Demokrata Párt képviselőházi frakcióját vezető Nancy Pelosi a lapnak nyilatkozva arról beszélt, hogy Amerikában a nők a politikai folyamatok minden aspektusára komoly hatással vannak. 

"A nők pozitív szerepet játszanak a jövő alakításában, arról nem is beszélve, hogy ha lehetőségük van rá, más nőket is döntési pozíciókba juttathatnak"- mondta Pelosi, aki azt reméli, hogy Közép- és Kelet-Európa más országaiban is választanak nőket állam- és kormányfőnek. 

Stephanie Tubbs Jones irodája a írásos közleményt juttatott el Népszabadsághoz: "Örömmel értesültem Szili Katalin elnöki jelöléséről. Az Ohio államból a kongreszszusba elsőként megválasztott afrikai-amerikai nőként kollégáimmal együtt nagyra tartom eddigi eredményeit, és további sikereket kívánok neki."