Eltűnnek a kisboltok

Magyarországon 2005. június 30-án 112 ezer vállalkozás összesen 166 ezer kiskereskedelmi üzletet működtetett; az üzletek száma 674 darabbal haladta meg az egy évvel korábbit. A második negyedévben a községekben csökkent az üzletek száma. A forgalom egyre nagyobb része a hipermarketek üzleteibe koncentrálódik - közölte honlapján a Központi Statisztikai Hivatal.

A kiskereskedelmi üzlethálózat a telítettségi állapot jeleit mutatta 2005 első hat hónapjában: az első negyedévben az üzletállomány országos szinten 443 üzlettel csökkent, a második negyedévben mindössze 127 egységgel bővült, ami az előző év azonos időszakában mért növekedés felét sem érte el. Az üzletállomány intenzív átalakulása ugyanakkor tovább gyorsult. A második negyedévben 6800 új üzletet nyitottak és 6700 üzletet zártak be. Egy év alatt az üzletek 15 százaléka cserélődött ki.

Míg az elmúlt években minden negyedévben nyíltak nagy alapterületű kiskereskedelmi létesítmények az országban, addig 2005-ben csak a második negyedév során gyarapodott állományuk.

A második negyedévben a kiskereskedelmi üzletállomány az észak-magyarországi és a közép-dunántúli régió kivételével mindegyik régióban bővült. A legnagyobb arányú, 0,6 százalékos növekedés a Dél-Dunántúlon történt, a legnagyobb számban, 150 üzlettel pedig Közép- Magyarországon gyarapodott az üzletállomány.

A területi koncentráció további csekély mértékű emelkedését jelzi, hogy június végére az országos üzletszámon belül a közép-magyarországi régió súlya elérte a 29,0 százalékot. A többi régió részesedése 10,4 százalék (Közép-Dunántúl) és 14,8 százalék (Észak-Alföld) között szóródott.

Az idei második negyedévben a városokban nőtt, a községekben pedig csökkent a kiskereskedelmi üzletek száma. Féléves szinten mindegyik településtípusban szűkült az üzletállomány nagysága.

Az üzlettípusok közül az élelmiszer- és élelmiszer jellegű vegyes üzletek számának több éve tartó csökkenése tovább folytatódott. 2001 vége óta több mint 2600-zal, ebből az utolsó félévben közel nyolcszázzal, az utolsó negyedévben háromszázzal több üzletet zártak be, mint amennyit megnyitottak.

Döntően az egy üzletes egyéni vállalkozók által működtetett élelmiszerüzletek száma csökkent, miközben a forgalom egyre nagyobb hányada a hipermarketek és diszkontláncok üzleteibe koncentrálódott.

A boltok alapterülete nőtt

Az első negyedéves kisebb csökkenés után a második negyedévben több mint 370-nel nőtt a nem élelmiszert forgalmazó üzletek száma. 2005 első felében legnagyobb számban az iparcikk jellegű vegyes üzletek és áruházak, a gépjármű-, járműalkatrész-üzletek, a használtcikk, valamint a könyv-, újság-, papíráru- és egyébiparcikk-üzletek hálózata gyarapodott.

A kiskereskedelmi üzletszám csökkenése mellett az üzlethálózat alapterülete kismértékben (94 ezer négyzetméterrel, 0,6 százalékkal) bővült 2005 első hat hónapjában abból adódóan, hogy az újonnan nyitott egységek alapterülete országos szinten meghaladta a megszűntekét. 

Ezzel az üzletállomány eladóterének összesített alapterülete 2005. június 30-ra közel 17,0 millió négyzetméterre nőtt. A csekély bővülés az egy üzletre jutó átlagos alapterület (102 négyzetméteres) nagyságában érzékelhető változást nem okozott.

Az első félévben összességében 278-cal csökkent az üzletet üzemeltető gazdasági szervezetek száma. Egyedül a 6-10 üzletes vállalkozások száma emelkedett kissé, míg a legnagyobb visszaesés az országos üzemeltetői állomány háromnegyedét alkotó együzletes vállalkozások számában mutatkozott.

A kiskereskedelmi üzleteket működtető gazdasági szervezetek között - országos szinten - az egyéni vállalkozások által működtetett üzletek számának és arányának csökkenése mellett folyamatosan bővül a társas vállalkozások köre és üzleteik száma. Az egyéni vállalkozások által üzemeltetett üzletek állománya az első félévben további 1300-zal (részesedésük 43-ról 42 százalékra) csökkent, míg a társas vállalkozásoké 2005 első félévében ezerrel gyarapodott.