Tartja helyét a Fortune-listán az öt legnagyobb vállalat

A világ vezető kiskereskedelmi konszernje, a Wal-Mart már a negyedik egymást követő évben vezeti a Fortune magazin 500-as amerikai vállalati listáját, amelyet kizárólag a vállalati bevételek alapján állítanak össze. Az első öt helyen álló társaságok tavaly óta tartják helyüket.

A második és a harmadik hely sem változott tavaly óta: az ExxonMobil olajtársaság és General Motors továbbra is dobogósok. A negyedik és az ötödik helyen a Ford Motor Company és a General Electric áll, csakúgy, mint tavaly.

Az 1954-ben létrehozott Fortune 500-as listán lévő pozíciót az előző évben elért bevétel határozza meg. A lista történetében kizárólag három vállalat, a jelenlegi dobogósok - a Wall-Mart, az ExxonMobil és a General Motors - volt valaha is az első helyen. A Wal-Mart tavalyi 288 milliárd dolláros bevételével őrizte meg az első helyet, amelyet 2001 óta birtokol egyhuzamban.

A legjobb nyereséget elkönyvelő, Fortune 500-as listán szereplő vállalatok kivétel nélkül a természeti erőforrásokat kihasználók közül kerültek ki: a legnyereségesebb társaság az ExxonMobil volt, a társaság profitja rekordmértékűre, 25,3 milliárd dollárra nőtt. A fémbányászati cégek, mint a 79. helyen álló Alcoa és a 299. helyet megszerző Phelps Dogde több mint 800 százalékkal növelték nyereségüket.

Jól teljesítettek tavaly az ingatlanszektorban érdekelt vállalatok is: a Pulte Homes a 181. helyre lépett elő, a Toll Brothers a 477. helyen debütált, míg a Home Depot a 13. helyet érte el. A Fortune magazin által figyelt 42 ipari szektorból csak négyben nem nőtt a nyereség 2003-hoz képest. Profit szempontjából a legrosszabbul teljesítő iparág a légiipar volt.

Az 500-as listán szereplő vállalatok tavaly összesen 24 millió főt foglalkoztattak, némileg többet, mint 2003-ban. Ez az első munkaerő-növekedés az elmúlt három évben.