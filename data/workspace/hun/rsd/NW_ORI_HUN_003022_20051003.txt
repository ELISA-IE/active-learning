Ingyenkekszet oszt az élelmiszerbank

Karitatív szervezetek számára gyűjt élelmiszereket az itthon is megalakult élelmiszerbank. Eleinte leginkább kenyeret és kekszeket gyűjtenek össze különböző cégektől, a felajánlott élelmiszereket pedig eljuttatják a segélyszervezetekhez. Európában 180 hasonló civil szervezet működik, amelyek tavaly közel négyszázmillió euró értékben adtak ennivalót a rászorulóknak.

Megalakult a Budapesti Élelmiszerbank Egyesület, amely tevékenységének első évében 2-3 ezer tonna felhalmozódott élelmiszer felkutatását, majd karitatív szervezetek számára történő átadását tervezi - közölte az [origo]-val Cseh Balázs elnök. A szervezetet az alapítók saját tőkéből hozták létre, de később szeretnének különféle támogatásokból pénzt kapni a működésükhöz. 

Elsősorban élelmiszer-ipari, kereskedelmi és mezőgazdasági cégeket keresnek meg, de időről időre különféle gyűjtéseket, akciókat is szerveznek. Eleinte leginkább lisztalapú és egyéb száraz élelmiszereket gyűjtenek, vagyis kenyeret és kekszféléket. A későbbiekben azonban szeretnék a friss alapanyagok, többek között hús és tej gyűjtését is megoldani. A civil szervezet egyelőre egy raktárral rendelkezik.

A begyűjtött élelmiszereket különféle karitatív szervezetek között kívánják szétosztani. A rászorultság és a szervezet kapacitása dönt arról, hogy ki kapja meg az ingyenes adományt. Az igény általában jóval nagyobb, mint a rendelkezésre álló készlet - utalt Cseh Balázs az európai tapasztalatokra. Elmondta: a szervezet ellenőrizni akarja, hogy az átadott élelmiszer biztosan a rászorulókhoz jut, ez az alapelv.

A világ első élelmiszerbankjai a '60-as években jöttek létre az Egyesült Államokban, 1984-től léteznek Európa-szerte. Itt 13 országában 180 szervezet működik, ezek tavaly 407 millió euró értékben 117 ezer tonna élelmiszert gyűjtöttek és osztottak szét teljesen ingyen. A legtöbb, körülbelül 80, Franciaországban létezik, itt székel az Európai Élelmiszerbankok Szövetsége is, amely jelentős segítséget nyújt a magyar szervezet beindításához. 

Cseh Balázs közölte: a központi szervezetnél tájékoztatták, hogy egy másik magyar csapat is szerveződik, nagyon szeretnék, ha idővel minél több ilyen jönne létre, elsősorban egy-egy nagyobb város köré szerveződve. Az első jelentősebb élelmiszergyűjtő akciót november végére, december elejére tervezi a Budapesti Élelmiszerbank Egyesület.