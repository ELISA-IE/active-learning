Békülni jött Európába Bush

Az új iraki kormány támogatására szólítja majd fel George Bush az európai államokat hétfői brüsszeli beszédében. Az amerikai elnök, aki vasárnap ötnapos látogatásra érkezett Európába, az EU és a NATO vezetői előtti beszédében várhatóan "múló egyet nem értésnek" nyilvánítja majd az iraki háború miatt kialakult amerikai-európai vitát. Bush békéltető hangnemű beszédének egyes részleteit hétfőn hozták nyilvánosságra.

"Ahogy a viták a múlt ködébe vesznek, és felsejlenek az előttünk álló feladatok, a transz-atlanti egyetértés új korszakába lépünk (...) Sem múló viták, sem átmeneti egyet nem értések, semmilyen evilági hatalom nem állhat közénk" - mondja majd az elnök Brüsszelben, ahol a NATO és az EU vezetői előtt szólal fel. 

Irakkal kapcsolatban azt mondja majd George Bush: "Itt az ideje, hogy a stabil demokráciák kézzelfogható politikai, gazdasági és biztonsági segítséget nyújtsanak a világ legfiatalabb demokráciájának (...) Az összes nemzetnek érdeke, hogy sikeres legyen a szabad és demokratikus Irak, amely harcol majd a terrorizmus ellen, és a szabadság fáklyavivője, és a térség biztonságának forrása lesz". 

Bush szót ejt majd a közel-keleti békéről is: "Békét keresünk Izrael és Palesztina között (...) Tudjuk, hogy egy szabad és békés Palesztina megteremtésével hozzájárulhatunk egy szélesebb reformmozgalom létrejöttéhez a Közel-Keleten". 

Hiába ugyanakkor a békülékeny hangnem, a két fél között továbbra is vannak vitás kérdések - írja a BBC News. Ilyen például az iráni atomprogrammal kapcsolatos véleménykülönbség, vagy a kínai fegyverembargó feloldásának USA által helytelenített európai terve. 

Brüsszel-Mainz-Pozsony - Chirac-Schröder-Putyin

Az elnök hétfőn a beszéd mellett belga vezetőkkel tárgyal, illetve magánvacsorára várja Jacques Chirac francia elnököt, az iraki háború egyik leghevesebb kritizálóját. Kedden Tony Blair brit miniszterelnökkel reggelizik, majd ukrán, olasz és uniós vezetőkkel tárgyal a nap folyamán. Szerdán Németországba utazik, ahol Gerhard Schröder német kancellárral, az iraki háború másik nagy ellenzőjével tart közös sajtókonferenciát Mainzban. Csütörtökön Szlovákiába megy, és Pozsonyban mond beszédet, itt találkozik orosz kollégájával, Vlagyimir Putyinnal is Bush. 

Az elnök európai körútját szigorú biztonsági intézkedések és tiltakozó demonstrációk övezik. Brüsszelben legalább 2500 rendőr és 250 amerikai titkos ügynök ügyel majd épségére. Bush gépének vasárnap esti brüsszeli landolását megelőzően a város több kerületét lezárták, teljesen megtiltva mindenféle mozgást. A rendőrség mellett Bush ellenzői is mozgósították magukat: vasárnap ezrek tüntettek látogatása ellen Brüsszelben.