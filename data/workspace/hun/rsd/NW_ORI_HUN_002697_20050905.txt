A magyarok 32 százalékának van internete

A rendszeresen internetezők koffeinfogyasztása nem haladja meg a lakossági átlagot - olvasható a GFK és a Szonda Ipsos közös, internetezéssel kapcsolatos szokásokat felmérő kutatásában. Az adatbázisból kideríthető az is, hogy a legintenzívebb internethasználók milyen más egyéb fórumokon tájékozódnak: rádiót hallgatnak, TV-t néznek vagy újságot olvasnak-e inkább. 

A GfK Hungária Piackutató és a Szonda Ipsos által közösen létrehozott adatbázis, a Product Media Index (PMX) idei első féléves adatainak tanúsága szerint ma Magyarországon a 15 éves és idősebb lakosság mintegy 32 százaléka rendelkezik valami módon internet-eléréssel; 15 százalékuk már otthon is felhajthat az információs szupersztrádára. Meglepő adat, hogy ők többen vannak, mint azok, akik munkahelyükön rendelkeznek internet eléréssel (11 százalék). 10 százalék iskolában, 11% nyilvános helyen (könyvtárban, internet-kávézóban), 7 százalék pedig egyéb más helyen jut internethez. 

Az internethasználók egy hónapban átlagosan 34 és fél órát töltenek a világhálón. 

Az internetet minden, vagy majdnem minden nap használók az általános női lapokat (28 százalék), a megyei/helyi napilapokat (26 százalék) és az országos közéleti napilapokat (23 százalék) olvassák rendszeresen. 

Ha az egyes lapok rendszeres olvasói közül kikerülő legnagyobb gyakorisággal internetezőket vizsgáljuk, első helyen egyértelműen a számítástechnikai és informatikai lapok olvasói végeznek. Ezen olvasók 39 százaléka minden, vagy majdnem minden nap használja a netet. Az aktuális információkra talán legéhesebb, gazdasági és pénzügyi lapok rendszeres olvasóinak 37 százaléka használja a világhálót, míg a politikai-közéleti lapokat rendszeresen olvasók esetében ez az arány 25 százalék. 

Az adatokból akár arra a következtetésre is juthatunk, hogy a tévénézés és az internetezés valami módon helyettesíti egymást a médiafogyasztási struktúrában - nagy valószínűséggel a médiafogyasztásra fordítható szabadidő korlátossága miatt. 

Az országos kereskedelmi csatornák rendszeres nézőinek csupán 5 százaléka használja az internetet minden, vagy majdnem minden nap. Ugyanez az arány az országos közszolgálati csatornák rendszeres nézőinek körében 3 százalékot ér el. A közszolgálati rádiók rendszeres hallgatóinak csupán 3 százaléka internetezik napi rendszerességgel, a napi rendszerességgel internetezők körében a kereskedelmi rádiók rendszeres hallgatóinak aránya pedig eléri a 14 százalékot. 

Az internetező társadalom italfogyasztási szokásait elemezve megállapíthatjuk, hogy koffeintartalmú italok fogyasztása terén jellemzően nem intenzívebb fogyasztók, mint a lakosság egésze. Az interneten hetente több alkalommal böngészők 15 százaléka tartozik a legintenzívebb teafogyasztók (a teljes lakosság körében ez 13 százalék) és 16 százaléka a legnagyobb kávéfogyasztók közé (a teljes lakosság körében ennek aránya 18 százalék). Más a kép azonban, ha a világhálón szörfözők energiaital- és üveges alkoholos koktélfogyasztását vizsgáljuk. A leggyakrabban netezők mintegy kétszer nagyobb arányban fogyasztják ezeket az italokat, mint az a teljes lakosság körében megfigyelhető.