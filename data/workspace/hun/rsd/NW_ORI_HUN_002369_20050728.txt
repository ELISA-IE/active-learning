Megbüntetik, aki jó kis temetést ígér

Büntetés jár annak a temetkezési vállalkozónak, aki így hirdeti cégét: "Reméljük, hogy hamarosan Önt is elégedett ügyfeleink között üdvözölhetjük". A fogyasztóvédelmi felügyelőségek ötvenhárom temetkezési vállalkozásra csaptak le, mert törvénysértően részletezték ajánlataikat.

Idén eddig ötvenhárom temetkezési hirdetés miatt indítottak eljárást és huszonnégyszer bírságoltak a fogyasztóvédelmi felügyelőségek. A törvény szerint minden temetési reklámnak egyformának kell lennie: név, cím és egyetlen szó: "temetkezés" állhat a hirdetésben, illetve a "teljes körű kiszolgálás" szókapcsolat utalhat még arra, hogy a cég a gyászolók igényeinek széles spektrumát képes kielégíteni.

Ehhez képest a hirdetéseket szemléző felügyelők ilyen hirdetéseket találtak: 

"Reméljük, hogy hamarosan Önt is elégedett ügyfeleink között üdvözölhetjük."

"Teljes körű szolgáltatással, kellékek gazdag választékával, kül- és belföldi szállítással, szolid árakkal, előzékeny ügyintézéssel állunk a hozzátartozók rendelkezésére. A lakáson elhunytakat díjtalanul szállítjuk el, ha a szolgáltatásainkat is igénybe veszik."

"Koporsók, szemfedők, egyéb kiegészítők nagy választéka, helyi és távolsági halottszállítás, teljes körű temetkezési szolgáltatás."

"Urnaravatal, szórás fél áron"

Ezek a hirdetések mind törvénysértők. A felügyelőség munkatársai azt is megnézték, hogy a kórházakban nem nyomulnak-e túlságosan a temetkezési vállalkozók. ABC sorrendben ugyan szerepelhetnek egy kifüggesztett listán, de nem szórólapozhatnak és nem ígérgethetnek. Csupán két olyan egészségügyi intézményt találtak, ahol túl tolakodó volt a hirdetés: mindkét esetben arra tért ki a hirdető, hogy egyházi temetést is vállal. A szószátyár reklámokat azóta a törvényi követelményeknek megfelelő, tömörebb változatra cserélték. A temetkezési hirdetések féléves ellenőrzése alatt első fokon közel hárommillió forint bírságot szabtak. A temetkezési hirdetésekről a gazdasági reklámtevékenységről és a temetőkről és temetkezésről szóló törvények rendelkeznek.