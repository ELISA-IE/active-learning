Egyszerűbb lett a GKM pályázati rendszere

Hatékonyabbá vált a gazdasági tárca pályázati rendszere, a Gazdasági Versenyképesség Operatív Program működése. Csökkent a támogatási szerződésekhez benyújtandó mellékletek száma, egyszerűsödött a kifizetések igénylése, továbbá bevezették a kis- és középvállalkozások körében az egyszerűsített szerződésmódosító adatlapot.

A támogatási szerződések megkötésének folyamata 2005. szeptember 19-től a benyújtandó mellékletek számának csökkenésével egyszerűbbé vált. A jövőben nem szükséges a kedvezményezetteknek a szerződéskötéshez aláírási címpéldányukat ismételten beszerezni és mellékelni, amennyiben azt a szerződés aláírója már korábban csatolta a pályázathoz, és az aláírásra jogosult személye nem változott a szerződés megkötéséig. Ebben az esetben elegendő a kedvezményezettnek egy nyilatkozatot tennie arról, hogy az adatok nem változtak. 

Ezen túl nem szükséges a kedvezményezetteknek banktitok kiadására vonatkozó felhatalmazó nyilatkozatot tennie arról, hogy az adatok nem változnak. A támogatott GVOP pályázatok elszámolása esetében változott a kifizetések folyamata. A kifizetési igényléshez egységesen bekért dokumentumoknál többek között a következő egyszerűsítési intézkedéseket vezettek be: 

Korábban készpénzfizetéses számlák esetében bekérték a kiadási pénztárbizonylatot és a naplófőkönyvet; a jövőben a kifizetés igazolására elegendő önmagában a számla. Eleddig minden kifizetés-igénylés kötelező melléklete volt a projekt előrehaladási jelentés; ezután csupán 3 havonta kell elkészíteni. Korábban a kifizetéshez pénzügyi beszámolót is be kellett nyújtani; mostantól a kedvezményezettnek csak a projekt lezárását követő 120 napon belül kell benyújtani.

A kis- és középvállalkozások körében legnépszerűbb prioritás esetében - a GVOP 2. Kkv fejlesztése - 2005. szeptember 19-től egyszerűsített szerződésmódosítási eljárást vezettek be. A jövőben a kedvezményezettek megfelelő indoklással az egyszerűsített szerződésmódosító adatlap hiánytalan kitöltésével, cégszerű aláírásával és a közreműködő szervezet részére történő megküldésével kezdeményezhetik a támogatási szerződés módosítását az alábbi esetekben: A kedvezményezett adatainak megváltozása; meghatározott esetekben a támogatott projekt tárgyának illetve helyszínének módosulása; a támogatott projekt kezdési illetve megvalósítási határidejének változása; új bankszámlaszám esetén.