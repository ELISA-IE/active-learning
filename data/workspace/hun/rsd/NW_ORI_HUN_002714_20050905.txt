Újabb rekordözön zúdult a BÉT-re

Az amerikai Katrina hurrikán következményeként két nap alatt közel 10 százalékot drágult a Mol árfolyama, ami történelmi csúcsra repítette a BUX-ot is. Az országba áramló forró tőke azonban túlzott árfolyam-növekedést indukált, így jelentősebb korrekció várható - olvasható a Világgazdaságban. 

A külföldi tőke beáramlása szinte hihetetlen rekordokat produkált az elmúlt hét utolsó két napján a Budapesti Értéktőzsdén. A napi forgalom pénteken történelmi csúcsot ért el, 46,5 milliárd forinttal. A korábbi, legnagyobb adásvétlet eredményező nap 2005. február 16-án volt, 45,3 milliárd forinttal. A pénteki forgalomból a Mol 18 milliárd, az OTP 17 milliárd forinttal részesedett. 

Mindezek alapján természetesen a BUX újabb történelmi csúcsot döntött, és a pénteki kereskedés végén 22 368 ponton zárt. Ez az év eleje óta 51,8 százalékos növekedést jelent. 

Az index óriási ugrása egyértelműen a Mol részvényeinek köszönhető, miután a papír árfolyama az év eleje óta 87 százalékkal emelkedett. A társaság részvényei 10 napja folymatosan nőnek, ezen időszak alatt 25 százalékkal drágultak, ebből 8,8 százalékot az utolsó két nap alatt produkált. 

A Katrina hurrikán miatt kialakult benzinhiány többszörösére emelte az üzemanyagok árát Amerikában, s ezáltal a finomítói árréseket is. Ez gyűrűzött be Európába is, óriási áremelkedést okozva az olajipari részvényeknél - mondta Sarkadi Szabó Kornél, a Raiffeisen bank elemzője. Az elmúlt napokban bekövetkezett 3000 forintos részvényenkénti áremelkedést ugyanakkor már túlzásnak tartja. Az olajár emelkedése ugyanis a Mol gázüzletágára és vegyipari részlegére egyértelműen negatívan hat, így összességében a pozitív hatás 20 milliárd forint körül lehet. 

Márpedig az árfolyam emelkedése mintegy 100 milliárd forint plusznyereség beárazását jelenti, ami akkor valósulhatna meg, ha egy évig fennmaradna a jelenleg nagyon magas árrésszint. Ez az elemző szerint kevéssé valószínű, éppen ezért jelentős ingadozásra lehet számítani a következő hetekben a papír árfolyamában. Szintén ezt erősítheti, hogy Sarkadi szerint nem stratégiai befektetők, hanem kockázati alapok vásárolnak. Így a forró tőke, amilyen gyorsan jön, olyan gyorsan el is hagyhatja az országot - írja hétfőn a Világgazdaság.