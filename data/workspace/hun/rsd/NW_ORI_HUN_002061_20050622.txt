Műsora miatt kerülhet bajba az aggódó újságíró

Egy fenyegető levelet nyilvánosságra hozó újságírót gyanúsít közösség elleni izgatással a rendőrség. A debreceni tévé munkatársa még a márciusi gazdatüntetés kapcsán mutatta be a levelet az egyik műsorban, amely a tüntető gazdák házának felgyújtására buzdított. Jelenleg az ügyészség vizsgálja, hogy alapos-e a rendőri gyanú.

Kangúr Tibor, a debreceni tévé munkatársa a márciusi gazdatüntetések idején jutott egy olyan, hamis névvel megcímzett fenyegető levélhez, melynek szerzője azt írta: a Pesten tüntető gazdák házát fel kell gyújtani. A televízió munkatársa a levelet elküldte a megyei rendőrkapitányságnak, hogy kikérje véleményüket az ügyről. A rendőrség azt válaszolta, hogy a levelet nem lenne helyes bemutatni, ne keltsenek hangulatot egy ilyen üggyel - mondta az [origo]-nak Orosz Sándor, Kangúr ügyvédje.

A televízió ezután mégis műsort készített a levélről, ahová meghívták a megyei kapitányság illetékesét is, aki akkor azt közölte: vizsgálják az ügyet - mesélte a történteket Orosz. Az ügyvédi kamara részéről megjelent szakértő közösség elleni izgatásnak minősítette a levél tartalmát. A műsor adásba került.

Pár nappal később értesítették Kangúrt, hogy a levél közlése miatt közösség elleni izgatással gyanúsítják őt. Az újságírót rabosították, azaz ujjlenyomatot vettek tőle, fotót készítettek róla, és nyilvántartásba vették. A Szolnok megyei rendőrség - a hajdú-bihariak érintettségre hivatkozva adták át az ügyet - vizsgálata megállapította, hogy az újságíró vétett, mivel a műsorban lehetőséget adott a fenyegetőnek, hogy véleményét széles körben ismertté tegye - mondta Kangúr ügyvédje.

Az ügy másik furcsasága Orosz szerint, hogy a rendőrséghez semmiféle feljelentés nem érkezett Kangúr ellen a műsorban elhangzottak miatt. A rendőrség azon levél alapján kezdett vizsgálódni az újságíró ellen, melyben a tévé egyik vezetője kérte a városi rendőrkapitányság illetékesét, hogy mondjon véleményt a fenyegető levélről.

Az ügy iratait a rendőrség átadta az ügyészségnek, ahol vizsgálják a vádemelés lehetőségét.