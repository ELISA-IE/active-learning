Egyetlen zsidó maradt Afganisztánban

A múlt héten elhunyt az utolsó két afganisztáni zsidó egyike. A 80 éves férfi halálával egy küzdelmes életre és egy keserű vitára tett pontot. A két férfi ugyanis évek óta civakodott azon, ki legyen az egyetlen kabuli zsinagóga gondnoka.

A feltételezések szerint egy 45 éves kabuli férfi, Zebulon Szimentov az utolsó zsidó vallású afgán állampolgár. A múlt hétig még ketten voltak, ám a 80 éves Isak Levin - az egyetlen működő kabuli zsinagóga gondnoka - halálával egyedül maradt Szimentov. 

A férfit azonban nem törte le különösebben társa halála, sőt. "Nagyon rossz ember volt, aki megpróbált megöletni engem" - mondta - "de most én vagyok itt a Zsidó, én vagyok a főnök" - tette hozzá.

Afganisztán területén a 8. század óta éltek zsidók, főképp Kabulban és Herátban. Az országban a 19. században még negyvenezres zsidó népesség élt, ám a 20. század közepére csupán ötezren maradtak. A többiek kivándoroltak Közép-Ázsiába és Indiába. A maradék ötezer ember Izrael 1948-as megalapításakor hagyta el Afganisztánt, és csak nyolc vagy kilenc család maradt. Ők az 1979-es szovjet invázió idején menekültek el, egyedül Isak Levin tartott ki, a zsinagóga gondnoka. Társa, a 45 éves Szimentov, 1992-ben tért vissza Kabulba Türkmenisztánból, és szőnyegekkel próbált kereskedni, de hamar összeveszett az idős gondnokkal.

A két férfi a két lakrészből és egy kopár imaszobából álló zsinagóga gondnoki posztjáért civakodott. Levin még halála előtt arra panaszkodott, hogy annak idején megkínozták őt a tálibok, és azt is állította, hogy Szimentov - a zsinagóga feletti irányítás megszerzése érdekében - azt terjesztette róla: áttért az iszlámra. 

Szimentov szerint ugyanakkor őt is megkínozták a tálibok, mivel Levin azt mondta róla nekik, hogy izraeli kém. A férfi azt állítja, a most elhunyt gondnok a felelős emellett azért is, mert elveszett a zsinagóga legértékesebb kincse: egy régi tóra, amit a tálibok koboztak el. Szimentov szerint Levin el akarta adni az értékes irattekercset, ám miután muzulmán asszonyoknak kifecsegte, hogy milyen kincs van a birtokukban a tálibok elkobozták. A tóra egy volt tálib miniszter birtokába került, aki a rezsim bukása óta a guantanamói amerikai fogolytábor lakója. 

Az elhunyt Levin maradványait - rokonai akarata szerint - Izraelben helyezik végső nyugalomra. A holttestet Üzbegisztánon keresztül szállítják el, mivel Izrael és Afganisztán között nincs diplomáciai kapcsolat - írja a BBC News. 