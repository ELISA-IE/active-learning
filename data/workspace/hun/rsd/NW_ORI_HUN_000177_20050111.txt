Ragaszkodik székéhez az elítélt polgármester

A gilvánfai választási bizottság dönt arról, hogy tisztségében maradhat-e a Baranya megyei település polgármestere. A falu első emberét tavaly két bűncselekmény miatt is felfüggesztett börtönre ítélte a bíróság. A polgármester azonban erről nem tájékoztatott senkit.

A háromszáz lelket számláló Baranya megyei Gilvánfán a héten dönt a helyi választási bizottság arról, hogy maradhat-e tisztségében a település polgármestere. Orsós Józsefet ugyanis a tavalyi év első felében két bűncselekmény miatt is elmarasztalta a bíróság: csődbüntett miatt nyolc hónap, sikkasztásért pedig egy év és nyolc hónap felfüggesztett börtönre ítélték a falu első emberét.

A vizsgálat azért csak most indult, mert a bíróság az ítéletről jogszerűen csak a polgármestert tájékoztatta. Az ítéletről decemberben a falu jegyzője is tudomást szerzett, aki a Baranya Megyei Közigazgatási Hivatalhoz fordult. Bércesi Ferenc, a hivatal vezetője az [origo]-nak elmondta: amennyiben a választási bizottság megállapítja, hogy a polgármester hivatalával összefüggésben követte el a bűncselekményeket, akkor automatikusan megszűnik a tisztsége.

Amennyiben a polgármestert felfüggesztik, hetvenöt napon belül új választást kell kiírni a településen. Az [origo] elérte a polgármestert, Orsós József azonban nem kívánt nyilatkozni lapunknak.