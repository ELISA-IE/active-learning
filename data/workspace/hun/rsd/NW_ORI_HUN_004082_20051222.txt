Elmarad a sztrájk Ferihegyen

Megszületett a megállapodás a Budapest Airport és az RMGSZ-FORTISZ között, nem lesz sztrájk a ferihegyi reptéren. A szakszervezetek és a BA Rt. közös közleményben tudatták, hogy február elsejéig a sztrájkbizottság eltekint a munkabeszüntetéstől.

Az RMGSZ-FORTISZ sztrájkbizottság és a Budapest Airport közös közleménye, 2005. december 22. - 14 napos, maratoni tárgyalás után megnyugtató megállapodás születhet meg Ferihegyen, miután a Budapest Airport vezetése és az RMGSZ-FORTISZ által alakított sztrájkbizottság a legfontosabb kérdésekben megegyezett.

A megállapodás részeként február 1-ig - bizonyos feltételek teljesülése mellett - a sztrájkbizottság eltekint a munkabeszüntetéstől. A megállapodás legfontosabb eredménye, hogy a munkáltató és az új tulajdonos garanciát vállalt arra, hogy március 1-ig nem kezdeményezi a BA Zrt és leányvállalatai munkavállalóinak elbocsátását. 

A felek megállapodtak abban is, hogy ezen időszak alatt folyamatos megbeszéléseket tartanak a jövő évi bérekről és a továbbfoglalkoztatás egyéb részleteiről.