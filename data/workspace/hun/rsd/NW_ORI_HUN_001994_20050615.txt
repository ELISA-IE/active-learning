Visszatarthatja az áfát az állam

Legalizálják az állam eddigi jogtalan áfa-visszatartási gyakorlatát. Azzal, hogy július elsejétől megszüntetik a gyakorított áfa-bevallást, lehetővé válik, hogy az állam törvényesen várjon hónapokat a forgalmi adó visszautalásával. A költségvetés számára kedvező változás több ezer vállalkozást hoz nehéz helyzetbe.

Megszüntetik a gyakorított áfa-bevallás intézményét. Ez a gyakorlatban azt jelenti, hogy júliustól az állam legalizálja korábbi jogtalan áfa-visszatartási gyakorlatát - írja a Világgazdaság. A parlament előtt lévő törvényen a kormány még változtathatna, de a VG tudomása szerint ez nem áll szándékában.

Az adózás rendjéről szóló törvény eddig lehetővé tette, hogy az adózó külön engedéllyel a rá vonatkozó gyakoriságnál sűrűbben számolhasson el az áfával. Ez különösen azon exportcégek számára fontos, amelyeknél a beszerzések előzetesen felszámított forgalmiadó-kulcsa magasabb volt, mint az áthárított áfa-kulcs. Szintén megkapták a gyakorított áfa-elszámolás lehetőségét azok a cégek, amelyek beruházásokat hajtottak végre. 

Tavaly ötezer cég kért havi, háromszáz pedig kétheti adóegyeztetést. Ezek a cégek a módosítással igen nehéz helyzetbe kerülnek, ugyanis jelentősen növekszenek cash flow költségeik. Az adószakértők szerint adójogi szempontból semmi nem indokolja, a költségvetés számára ugyanakkor rendkívül előnyös. Az intézkedés jelentősen javítja az államháztartás pénzforgalmi szemléletű pozícióját, ugyanis az már májusban elérte az éves hiánycél 86 százalékát.