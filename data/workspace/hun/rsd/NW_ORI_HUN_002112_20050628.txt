Elfogták a kézigránátos rablókat

Három tagot elfogtak abból a négyfős bandából, melyet a budaörsi Tesco áruház előtt elkövetett rablással gyanúsítanak. A kiérkező rendőrök tűzpárbajba keveredtek a rablókkal, akik kézigránátot is robbantottak, majd a zsákmánnyal együtt elmenekültek. A rendőröket többek között egy fegyvercsempészési ügy vezette nyomra. A banda tagjait emberölési kísérlettel is gyanúsítják.

Három embert is elfogtak abból a bandából, amelyik a gyanú szerint a budaörsi Tesco áruház előtt május 14-én kirabolt egy pénzszállító autót. Falvai Zsolt, a Központi Ügyészségi Nyomozó Hivatal ügyésze azt mondta, kedden meggyanúsították őket emberölés kísérletének minősített esetével. Egy embert még keresnek a bandából.

A banda a budaörsi Tesco előtt a kiérkező rendőrökkel tűzpárbajba keveredett, és kézigránátot is robbantottak, majd a 30 milliós zsákmánnyal együtt elmenekültek. A lövöldözésben egy biztonsági őr megsérült: combon lőtték.

Zsombok György, a Nemzeti Nyomozó Iroda bűnügyi főosztályának vezetője közölte: azok között kezdték a nyomozást, akik korábban hasonló típusú bűncselekményeket követtek el. Így figyeltek fel egy körre, akik még májusban egy egész fegyverarzenált csempésztek be Horvátországból. Róluk feltételezték, hogy a fegyverek becsempészésével egy újabb akciót készítettek elő. Már június 2-án elfogták őket, de ekkor még csak csempészettel gyanúsították az időközben előzetes letartóztatásba helyezett férfiakat.

Időközben további információkat gyűjtöttek a budaörsi bűncselekményről, és most sikerült ezzel is meggyanúsítani a banda elfogott tagjait. A bizonyítékokról sem a rendőrség, sem az ügyészség nem akart részleteket elárulni, csak annyit közltek, hogy személyi és tárgyi bizonyítékaik is vannak.