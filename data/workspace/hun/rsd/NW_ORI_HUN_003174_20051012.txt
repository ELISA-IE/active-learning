Fidesz: Gyurcsány árulkodott Bushnak

A Fidesz szerint Gyurcsány árulkodott Orbán Viktorra, amikor a múlt héten találkozott George Bushsal. Az ellenzék szerint ugyanis a miniszterelnök hozta szóba, hogy a szeptember 11-ei terrortámadások után az Orbán-kormány nem határolódott el a MIÉP állításától, amely szerint Amerika rászolgált sorsára. A miniszterelnök viszont azt mondta: a kritikát az Egyesült Államok fogalmazta meg. A Fidesz szerint azóta Somogyi Ferenc külügyminiszter és a kormányszóvivő is meghazudtolta Gyurcsányt.

Gyurcsány Ferenc miniszterelnök és George Bush múlt heti találkozása után a kormányfő "oktalan hibának", "bárdolatlanságnak" nevezte az Orbán-kormány magatartását a szeptember 11-ei terrortámadások idején. A kormányfő több nyilatkozatában is elítélte, hogy az akkori kormány "nem utasította vissza a MIÉP azon megállapítását, hogy Amerika rászolgált sorsára" - fogalmazott Gyurcsány. Az amerikai elnökkel folytatott pénteki megbeszélés után kérdésre válaszolva kijelentette, az amerikai kormány ezt "teljes mértékben" számon tartja. Az ellenzék szerint azóta Somogyi Ferenc külügyminiszter és a kormányszóvivő is meghazudtolta Gyurcsányt.

Gyurcsány hétfői parlamenti felszólalásában azt mondta: nem ő, hanem "az Egyesült Államok fogalmazta meg a Fidesz-kormánnyal szembeni kritikát 2001. szeptember 11-e kapcsán". A kormányfő hozzátette: érti és át is érzi azt az érzékenységet, amellyel a nagyobbik ellenzéki párt az Egyesült Államok kritikájára reagált.

A Fidesz szerint nem ez történt a Gyurcsány-Bush megbeszélésen. Amellett, hogy több ízben visszautasították a Fidesz-kormányt ért vádakat, Somogyi Ferenc külügyminiszter és Batiz András kormányszóvivő nyilatkozataira hivatkozva azt állítják: Gyurcsány maga hozta szóba a kérdést, miután Bush udvariasan érdeklődött a magyarországi belpolitikai helyzetről. "Somogyi Ferenc október 10-én a Nap-kelté-ben elmondta, hogy Bush elnök általánosságban érdeklődött csak a magyar belpolitikai helyzet iránt" - olvasható Németh Zsolt (Fidesz) közleményében. "Nem hiszem, hogy egyébként Busht egy három éve nem kormányon levő párt ügyei érdekelnék" - mondta az [origo]-nak Révész Máriusz, a Fidesz szóvivője. Szerinte a miniszterelnök "abszolút hülyeségeket beszél", és az amerikai diplomáciát is nehéz helyzetbe hozta, amikor belpolitikai vitákban akarta felhasználni a Bushsal történt találkozást.

Révész megerősítette az [origo] értesülését, hogy Orbán Viktor tegnap találkozott az amerikai nagykövettel, George Herbert Walkerrel, aki részt vett Bush és Gyurcsány találkozóján. "Valószínűleg a nagykövet tájékoztatta Orbán Viktort a találkozó menetéről" - mondta Révész. Szerdán pedig Áder János, a Fidesz frakcióvezetője levélben fordult Walker nagykövethez, és segítségét kérte a kérdés nyilvános tisztázásában.

Batiz András kormányszóvivő szerdai közleményében az áll, hogy az Egyesült Államokban, amikor szeptember 11-e szóba került, Gyurcsány semmi olyan megjegyzést vagy minősítést nem tett, ami Magyarországon a magyar állampolgárokra vagy a jobboldal vezetőjére vonatkozna. "Ha tetszik, a miniszterelnök ebben az értelemben megvédte Orbán Viktort" - áll a közleményben. A magyar belpolitika ügyét George W. Bush vetette fel kettejük egyeztetésén - ismételte meg Batiz.

"Senki nem állította, hogy a Bush-Gurcsány találkozón szóba került volna szeptember 11-e, vagy Orbán Viktor ügye ezen a találkozón, s mi nem hangzott el " - mondta Batiz András az [origo] -nak.  "Gyurcsány valószínűleg arra utalt, hogy nem lehet azt nem észrevenni, hogy nem emlékeznek az Egyesült Államokban a Fidesz magatartására szept 11-után" -tette hozzá. Gyurcsány Ferenc sok fontos személyiséggel találkozott Washingtonban, nem tudom, ki hol és mikor említette szeptember 11-ét" -fogalmazott a kormányszóvivő. 

Somogyi Ferenc külügyminiszter Németh Zsolt által idézett álláspontjával kapcsolatban a külügyi szóvivői irodából pedig későbbre ígértek választ. 