Műemlék lett félszáz ház a zsidónegyedben

Hétfőn védett műemlékké nyilvánított 51 házat a Belső-Erzsébetvárosban a kulturális minisztérium. A lépéssel megmenekült a régi pesti zsidónegyed számos bontás fenyegette épülete - írja a Népszabadság.

Ötvenegy belső-erzsébetvárosi épületet nyilvánított egyedi műemlékké hétfőn a kulturális minisztérium. A lépéssel megmenekültek a régi pesti zsidónegyed még álló épületei. A Belső-Erzsébetváros Klauzál tér, Wesselényi utca, Kiskörút és Király utca határolta részén ezzel az épületek ötöde védett. 

Számos lakóházból lesz műemlék a Holló, a Kazinczy, a Rumbach Sebestyén, a Dob és a Dohány utcában, továbbá a Madách tér modern együttesét, a Kazinczy utcai rituális fürdőt, a Hősök templomát, sőt a Hungária fürdőt is védetté tették. Utóbbiból azonban már csak néhány fal maradt, de megmenekülhet jó néhány olyan lakóház, amelyeket a kerületi önkormányzat korábban bontandónak minősített, rossz állapotuk miatt, vagy arra hivatkozva, hogy a a leendő Madách-sétány útvonalába esnek. A védetté nyilvánítással a sétány tervét is újra kell majd gondolni. 

A Belső-Erzsébetvárosban a Holló utca 11. alatti egykori ezüstműves-épület bontása váltotta ki azt a tiltakozássorozatot, amellyel a régi épületek megmentése mellett léptek fel különböző civil szervezetek. Az ezüstműves házat a Holló és Kazinczy utca közötti sétány és az azt szegélyező hatalmas háztömb, a Holló-ház 2004 tavaszán elkezdődött építése miatt kellett lebontani. 

A Kulturális Örökségvédelmi Hivatal 2004. június 15-én rendelte el a terület ideiglenes védelmét az Óvás! Egyesület fellépése nyomán, egy hónapra rá egyéves, ugyancsak ideiglenes védelem alá helyezte a leginkább veszélyeztetett házakat. A Holló utca 11. bontását már nem lehetett megakadályozni - írja a Népszabadság.