Egekbe szökött a vízfogyasztás a kánikula miatt

Hétfőn megdőlt az évszázados melegrekord, a hőmérő higanyszála az ország több részén 33 fok fölé kúszott. A kánikula miatt a mentők és a tűzoltók az áltagosnál 50 százalékkal több riasztást kaptak, a fürdőzők rohama miatt a budapesti strandok pedig kénytelenek voltak a tervezettnél két héttel korábban kinyitni. A kánikula keddre elvonul, és visszaáll az évszakra jellemző 25 fokos enyhébb idő.

Megdőlt hétfőn az országos melegrekord, az ország több részén a hőmérséklet elérte a 33 fokot, túlszárnyalva ezzel az 1931-ben ilyenkor mért legmagasabb hőmérsékletet. Az ICI Interaktív Meteorológia tájékoztatása szerint az éjszaka érkező hidegfront azonban véget vet a május végén szokatlan kánikulának. A hidegfront, ami főként az ország keleti felén okoz majd viharokat, szerdára átkúszik az ország felett és beáll az évszaknak megfelelő 25 fok körüli hőmérséklet.

A hirtelen jött kánikula miatt a hétvégén az átlagosnál több riasztást kaptak a mentők és a tűzoltók. Győrfi Pál az Országos Mentőszolgálat szóvivője az [origo]-nak elmondta: a hőség miatt szombaton 50 százalékkal ugrott meg az ájulásos rosszullétek aránya, a riasztások száma országosan elérte a 350-400-at. Vasárnapra és hétfőre viszont már normalizálódott a helyzet, a rosszullétek száma nem haladta meg az átlagos nyári napokat. Míg a meleg a szívbetegeket viselte meg, a keddtől érkező lehűlés várhatóan az idegrendszeri betegségben szenvedőket kínozza majd legjobban.

A tűzoltók péntek óta közel 600 riasztást kaptak. Dobson Tibor az Országos Katasztrófavédelem szóvivője elmondta: a riasztások jelentős többségét a tűzesetek tették ki. A hétvégén kigyulladt többek között két Pest megyei hulladéklerakó is: a csömöri szeméttelep szombaton, az erdőkertesi pedig vasárnap kapott lángra. A közlekedésben nem okozott rendkívüli helyzeteket a meleg, a BKV azonban a fürdőzők igényeihez igazodva sűrítette a strandokat útba ejtő járatait: a Margit-szigetre közlekedő 26-os buszok például a hétvégén megszokotnál sűrűbben jártak.

A kánikula miatt csúcsforgalmat bonyolítottak le a fővárosi strandok. A budapesti fürdők jelentős többségét üzemeltető Budapest Gyógyfürdői és Hévizei Rt. a strandolni vágyók ostroma miatt a Római és Pascal strandot a tervezett június 14-e helyett kénytelen volt már szombaton megnyitni -  közölte Kiss Ferenc, az üzemeltető cég főosztályvezető-helyettese. A Palatinust vasárnap 6000, a Római strandot 5500, a Dagály fürdőt pedig 7500 látogató kereste fel. A cég által üzemletett 55 ezer fő befogadásra alkalmas 16 állandó fürdőt és 5 idényjellegű strandot vasárnap 40 ezer fürdőző rohanta meg.

Kiemelkedő volt a hétvégén a vízfogyasztás is. A Fővárosi Vízművek tájékoztatása szerint vasárnap a fővárosiak 665 ezer köbméter vizet használtak el, 140 ezer köbméterrel többet mint az előző évben ezen a napon. Hétfőn pedig még ennél is nagyobb, mintegy 700 ezer köbméteres fogyasztással számolnak a vízművek munkatársai.