Jó egészségnek örvend állítólag bin Laden

Oszama bin Laden életben van és ő a vezére a nyugati országok ellen folytatott szent háborúnak - derül ki abból a most nyilvánosságra került videófelvételből, amelyen bin Laden helyettese, Ajman al-Zavahiri beszél. A felvételt az al-Dzsazira hozta nyilvánosságra.

"Minden muszlim örömére" jelentette be egy most nyilvánosságra került videófelvételen Ajman al-Zavahiri, az al-Kaida második embere, hogy Oszama bin Laden életben van és jó egészségnek örvend - írja a BBC. Az interneten megjelent felvételt az al-Dzsazira katari hírtelevízió hozta nyilvánosságra, amelyben Zavahiri kijelenti: az al-Kaida "népi mozgalommá vált".

Az nem derül ki, hogy a fehér szobában rögzített felvétel mikor készült, de nem lehet túl régi, mert Irak kapcsán, az amerikai csapatok lehetséges távozásáról és a januári iraki választásokról beszél Zavahiri. Ez utóbbiakat hiteltelennek nevezte, mert azon csak a lakosságnak mintegy fele vett részt. Kijelenti, hogy a szövetségeseknek minden nap újabb és újabb csapásokat kell elszenvedniük Irakban, a helyi kormányzat pedig azért könyörög, nehogy távozzanak az amerikaiak, mert az az ő végüket jelentené.

Az al-Kaida vezető ideológusának tartott Zavahiri olajkutak elleni támadásokra szólítja fel híveit, mert szerinte az olajból származó bevételek nagy része az Iszalám ellenségeinek kezébe jut. Bár Zavahiri szerint a nyugati országok elleni szent háborút továbbra is Oszama bin Laden vezeti, az al-Kaida vezetője egy éve nem tűnt fel a nyilvánosság előtt, semmilyen formában.