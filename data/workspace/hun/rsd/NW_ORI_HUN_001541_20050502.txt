Gyurcsány ma ismerteti a száz lépés programját

Az Országgyűlés hétfői ülésén napirend előtti felszólalásában ismerteti Gyurcsány Ferenc miniszterelnök az MSZP kongresszusán meghirdetett száz lépés programját. Eddig két döntés vált ismertté a program keretében: a pénzügyminiszter és az agrárminiszter lecserélése.

Két hete hirdette meg az MSZP kongresszusán Gyurcsány Ferenc miniszterelnök a száz lépés programját. A vsárnapi szakszervezeti fórumon néhány várható döntésről már beszámoltak a kormánytagok. Eszerint 400 milliárd forintos átrendezés várható a családtámogatásban a magas jövedelműektől az alacsony jövedelműek irányába. A munkaügyi miniszter szerint megszűnik a minimálbér teljesíthetetlen normákkal történő kijátszásának lehetősége is.

 

A kormányfő közölte azt is, hogy ha a gyes és a gyed mellett valakinek van munkája, akkor ne kelljen titkolnia azt. A jelenlegi szabályozás szerint csak a gyes mellett lehet munkát vállalni maximum napi négy órában.

 

Gyurcsány eddig két személycserét jelentett be a program keretében: Draskovics Tibor pénzügyminiszter helyére Veres Jánost nevezte ki, Németh Imre helyett pedig Gráf József lett az agrárminiszter.