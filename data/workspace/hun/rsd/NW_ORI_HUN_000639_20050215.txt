Megrótták a hamburger-per miatt a brit kormányt

A brit kormány nem biztosította két környezetvédelmi aktivista emberi jogait abban a perben, amelyet egy multinacionális vállalat indított ellenük - állapította meg az Emberi Jogok Európai Bírósága. A brit bíróság ugyanis rágalmazás miatt bűnösnek találta őket a McDonald's-ellenes röplapjaik miatt.

A két aktivista ellen a McDonald's indított pert rágalmazás miatt, mivel röplapokon bírálták a gyorsétterem hamburgereit és más termékeit. A brit bíróságon a gyorsbüfélánc győzött a brit sajtó által viccesen csak 'macrágalmazóknak' nevezett pár ellen, akiket rágalmazás miatt ítéltek el. Először 60 ezer fontot ítélt meg a cégnek az angliai bíróság, amit a fellebbezés során 40 ezer fontra mérsékeltek. 

A strasbourgi bíróság szerint azonban nem voltak meg a 'fair tárgyalás' alapjai a brit bíróságon, mivel nem állt rendelkezésükre elegendő törvényes segítség a perben, noha ezt egy olyan nemzetközi egyezmény (az Emberi Jogok Európai Egyezménye) írja elő, amit Nagy-Britannia is aláírt. "Nagyon alaposan tanulmányozni fogjuk a bírósági ítéletet" - kommentálták a kormány részéről a határozatot. 

"A céget bíráló röplap szövegének igazságtartalmát szóról szóra kellett igazolnunk a brit rágalmazásról szóló szabályok miatt" - mondta az egyik aktivista. A "Mi a baj a McDonald's-cal?" című röplap néhány állítását a brit bíróság is igaznak fogadta el, így például azt, hogy alacsony bért fizetnek a dolgozóknak, vagy például, hogy kihasználják a gyerekeket a reklámkampányaikban.

A két aktivistának a McDonald's elleni hadakozása Nagy-Bitannia leghosszabb bírósági pere volt, még 1990-ben kezdődött. Annak ellenére, hogy az angol bíróság a multinak adott igazat, nem jött ki jól a McDonald's az általa kezdeményezett perből. 10 millió fontba került neki a pereskedés, nem beszélve arról, hogy a per hatására hosszú évekig beszéltek a hamburgerek ártalmairól az országban. Nem véletlen, hogy az esetet úgy tartják számon, mint a legkatasztrofálisabb vállalati PR-akciót. 