Szatyorban lopják az olajat Kínában

Nejlonszatyrokban lopnak kőolajat parasztok közép Kínában. A tolvajok akár napi egy hordó nyersolajat is elhordanak, amelyet aztán helyi finomítóknak adnak el.

Műanyag szatyrokban és zsákokban lopják a kőolajat parasztok a vezetékekből Kína középső vidékén. Egy-egy "olajtáskában" 10 kilónyi nyersolajat tudnak hazacipelni, és általában mindenki öt szatyorral visz naponta. 

A szerzeményt azután kisebb finomítóknak adják el, és havonta az olajlopkodással akár 200 ezer forintnyi mellékesre tesznek szert, ami jókora vagyonnak számít, mivel a havi átlagkereset ötvenszerese - számolt be a gyakorlatról a China Daily című angol nyelvű kínai napilap.

A kőolajon kívül földgázlopkodásról is vannak értesülések, de a gázt persze nem szatyrokban, hanem hatalmas fóliazsákokban hordják el. A parasztok nagyrészt azért kaptak rá a megélhetési kőolaj- és földgázlopásra, mert egyre kevesebb a termőföldjük.