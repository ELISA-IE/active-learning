Megsértődött az SZDSZ a Budapest-biztos miatt

Fagyosan reagáltak az SZDSZ-es politikusok arra, hogy a miniszterelnök Budapest-biztosnak nevezte ki Molnár Gyula XI. kerületi MSZP-s polgármestert. Molnár szerint nem az a feladata, hogy Demszkyt ellenőrizze vagy közvetítsen a főpolgármester és a kormány között. Demszky Gábor kinevezett egy főpolgármesteri megbízottat, akinek az lesz a feladata, hogy Molnárral egyeztessen.

Molnár Gyula XI. kerületi polgármester, MSZP-s országgyűlési képviselő Budapest-biztos lett. Gyurcsány Ferenc miniszterelnök vasárnap jelentette be, hogy "Budapestnek tempót kell váltani", ezért szükséges, hogy a kormány az önkormányzatokkal közvetlenebb partnerkapcsolatot alakítson ki.

Molnár Gyula az [origo]-nak azt mondta feladatáról, hogy nem közvetítő lesz a kormány és a főpolgármester között, hanem a fővárost érintő kormányzati döntések előkészítésében vesz részt, a kormányzati munkát segíti. Megjegyezte, hogy a kormányzati munka Budapestet érintő része széttagolt, több tárcához is tartoznak ilyen kérdések.

Kuncze Gábor korábbi nyilatkozatával kapcsolatban - miszerint a Budapest-biztos légüres térbe került - azt mondta: egyetért ezzel, mert az elmúlt évek kormányai elszívták a levegőt Budapestről. A kormány most ezt a folyamatot próbálja visszafordítani - mondta.

Közölte, hogy alapvetően háromféle dolga lesz. Olyan rövid távú, kormányzati szerepvállalással megvalósuló programok koordinálása, mint az útfelújítások, kulturális és sportrendezvények vagy a közrend kérdése. Emellett feladata lesz a kormánytámogatással megvalósuló nagyberuházások koordinálása, így a metróépítés, az M0-s út, a főváros közelében épülő két Duna-híd vagy a gázgyári múzeumnegyed felépítése. Részt vesz még a hosszú távú, Budapestet érintő tervek kidolgozásában is. Ilyen, 2006 utáni parlamenti döntést, kormányzati előkészítést igénylő kérdés lehet például a kétszintű budapesti közigazgatás reformja. Feladat lehet még az önkormányzati finanszírozás szabályozásának áttekintése, például a fővárosi forrásmegosztás kérdése.

Molnár megemlítette még, hogy ebben a félévben kell a kormánynak a 2007-2013 közötti régiós fejlesztési támogatásokra jelentkeznie az Uniónál, így rövid idő alatt el kell dönteni, milyen támogatásokra jelentkezzen Budapest. A Budapest-biztos segítene még a panelprogramban is, mert szerinte arányaiban kevés kormányzati támogatást kapott eddig Budapest. Emellett a tömegközlekedés finanszírozásának stabil hátterét is meg kell teremteni - mondta Molnár. Elmondta azt is, hogy miniszterelnöki megbízottként jelen lehet a kormányüléseken is, ha a fővárost érintő kérdésekről tárgyalnak.

Nem érzem azt, hogy gond lehet az együttműködés Demszkyvel - mondta. - Senkiben sem kell, hogy azt a kényszerképzetet keltse a kinevezés, hogy ez a poszt azért van, hogy Demszkyt ellenőrizzem - mondta. Hozzátette: ahhoz az MSZP budapesti elnökeként eddig is megvolt a politikai felhatalmazása, hogy állást foglaljon a fővárost érintő kérdésekben. Ezután a közjogi felhatalmazása is meglesz - közölte.

A 2006-os önkormányzati választással kapcsolatban azt mondta: ez ügyben az MSZP-ben még a rajtvonalat sem festették fel, így kinevezésével sem változott semmi, nincsnek még jelöltjeik. Szerinte csak 2005 nyarán vagy őszén dől el, ki lesz a jelöltjük. Hozzátette, azt szeretnék, hogy közös jelöltet állítsanak az SZDSZ-szel.

Kuncze Gábor, az SZDSZ elnöke vasárnap sértődötten reagált a kinevezésre. Az MTI-nek azt mondta, feleslegesnek tartja Molnár Gyula szocialista politikus megbízását azzal, hogy segítse a kormány és az önkormányzatok munkájának összehangolását, erre szolgálnak szerinte a minisztériumok, illetve a főváros teljes apparátusa. "Teljesen fölösleges dolognak tartom, indifferens számomra, szükségtelen. De ha ez bárkit megnyugtat, legyen. Az SZDSZ-t nem zavarja" - jelentette ki Kuncze Gábor.

Kuncze Gábor hétfőn reggel a a Magyar Televízió Nap-kelte című műsorában hozzátette azt is, hogy Demszky Gábor lesz a szabad demokraták főpolgármester-jelöltje 2006-ban, ha akkor is vállalja a megmérettetést.

Demszky Gábor  az [origo]-hoz eljuttatott közleményében közölte, hogy szerinte a döntés mutatja, hogy a kormány tudja, hogy felelőssége van a város fejlesztésében, és nem hagyhatja magára Budapestet.  "Remélem, a nagyobb figyelem azt is jelenti, hogy végre lesz pénz a város égető problémáinak megoldására. Molnár Gyulát alkalmasnak tartom erre a feladatra, kerületi polgármesterként ő is pontosan tudja, hogy a kormánynak van mit bepótolnia az elődei mulasztásából" - írta Demszky.  "Annak érdekében, hogy a koordináció sikeres legyen, még a mai napon én is kinevezek egy főpolgármesteri megbízottat, aki folyamatosan tartja majd a kormánnyal és Molnár Gyulával a kapcsolatot" - folytatta Demszky, aki erre a tisztségre Lakos Imrét, az SZDSZ budapesti elnökét kérte fel, aki egyben a XI. kerület alpolgármestere is, tehát amúgy is folyamatos munkakapcsolatban áll Molnár Gyulával. 

Az SZDSZ egyik [origo] által megkérdezett ügyvivője úgy vélte, bár nem túl nagyvonalú a kinevezés, nem is túl nagy jelentőségű a kérdés. Az ügyvivő - a Fideszhez hasonlóan - úgy vélte, egyszerűen arról van szó, hogy az MSZP már most készül a 2006-os választásra. 