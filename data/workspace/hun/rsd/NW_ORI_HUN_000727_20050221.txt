Százezreket öl a rossz európai levegő

Minden korábban becsültnél is több betegségért és halálért felelős a szennyezett levegő Európában - derült ki az Európai Bizottság jelentéséből. Az EU ezért 15 éven belül radikálisan vissza akarja szorítani a légszennyezettség okozta betegségeket és halálozásokat.

Évente mintegy 310 ezer európai hal meg korábban a légszennyezettség miatt - derül ki az Európai Bizottságnak egy most publikált jelentéséből. Ez a szám minden korábbi becslést meghalad. Magyarországon 2000-ben például összesen 11 067 ember haláláért tették felelőssé a levegőben található káros anyagokat.

A levegő szennyezettsége kilenc hónappal csökkenti a születéskor várható élettartamot a jelentés szerint. A légszennyezettség nem csak az embereknek, hanem a gazdaságnak is komoly károkat okoz: a rossz levegő okozta betegségek miatt a dolgozó európaiak átlagosan fél napot esnek ki évente a munkából. Ez több mint 80 milliárd euró kárt okoz az EU gazdaságának.

A légszennyeződést főleg azok az aprószemcsés anyagok okozzák, amelyek leginkább a fosszilis energiahordozók (szén, benzin, stb.) elégetése során keletkeznek. Ezenkívül a talaj közelében kialakuló ózon egészségkárosító hatását emeli ki a bizottság jelentése.

Az Európai Bizottság jelentésében közölt térkép alapján megállapítható, hogy a rossz levegő elsősorban a Benelux-államokat, Észak-Olaszországot és az új tagállamokat, köztük Magyarországot sújtja. A legegészségesebb levegőt a skandináv államokban (ott is főleg az északi területeken) szívhatják az európaiak.

Az EU szeretné tisztábbá tenni a levegőt, és ezért 2020-ig megvalósítandó célokat tűz ki a bizottság tervezete, amelyet várhatóan májusban fogadhatnak el. Így például 310 ezerről 80 ezerre kívánják leszorítani a légszennyeződés miatt idő előtt elhunytak számát. Szeretnék elérni, hogy a rossz levegő ne kilenc, hanem csak három hónappal csökkentse az európaiak életét. 