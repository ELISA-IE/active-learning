Elköltözik a védtelenül maradt bagdadi nagykövet

Ideiglenesen Damaszkuszba települ a bagdadi magyar nagykövetség, a diplomatákat védő speciális rendőregység mandátuma ugyanis szerdán lejár. A külképviselet ugyanakkor nem zár be, az ügyvivő Damaszkuszból is folyamatosan kapcsolatban marad az iraki hatóságokkal, és odautazik, ha kell.

Átmenetileg Damaszkuszba helyezi át tevékenységét a bagdadi magyar nagykövetség - közölte kedden a Külügyminisztérium. A tárca közleménye szerint azért költöznek, mert a magyar diplomatákat védelmező speciális rendőri egység mandátuma február 9-én lejár. 

A három diplomata és az őket védő rendőrök várhatóan szerdán hagyják el az iraki fővárost. A nagykövetség azonban nem zár be, az ügyvivő továbbra is folyamatosan tartja a kapcsolatot az iraki hatóságokkal, és szükség esetén Bagdadba vagy Irak más részeibe utazik. Ugyancsak folyamatos lesz a kapcsolat a nagykövetség iraki adminisztratív állománya és a Damaszkuszban dolgozó ügyvivő között - tudatta a külügyi tárca.