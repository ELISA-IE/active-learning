A Tárki-Századvég szerint is erősített az MSZP

A szocialisták megerősödését jelezte novemberben a Medián után a Tárki-Századvég közvélemény-kutató felmérése is. A Fidesz és az MSZP fej fej melletti versenye zajlik, a parlamentbe jutásra rajtuk kívül csak az SZDSZ-nek van esélye. 

A 2005. decemberi adatfelvétel szerint az összes megkérdezett körében a szocialisták támogatottsága 31, a Fideszé 29 százalék, a biztosan szavazó pártválasztók között viszont a két párt iránti szimpátia kiegyenlített (44 százalék). Az SZDSZ a teljes sokaságon belül három százalékon, a pártválasztók között négy százalékon áll. A Századvég és a Tárki közös kutatása szerint  - ahogy azt már novemberben is jelezték - a liberálisok esetleges térnyerése a koalíciós partner rovására történhet. Ha december elején lettek volna a választások, az MDF biztosan kiesett volna a parlamentből - a felmérés szerint azonos (1-2 százalék) a támogatottsága a Harmadik útéval (MIÉP-Jobbik).

A két nagy párt győzelmi esélyei közötti különbség a nyár óta folyamatosan csökkent, ma már hibahatáron belül van. Hasonlóan kiegyenlített a miniszterelnöki alkalmasság mutatója is. Decemberben a szavazókorú állampolgárok 34 százaléka Orbán Viktort, 33 százaléka pedig Gyurcsány Ferencet tartja alkalmasabbnak az ország vezetésére. A politikai rokonszenvlista élén megválasztása óta Sólyom László köztársasági elnök áll, akit Szili Katalin (MSZP) és Dávid Ibolya (MDF) követ.

A Tárki-Századvég pártpreferencia-trendje egybecseng a Medián legfrissebb publikált adataival: bár ott még a Fidesz vezet, de az előny a teljes népesség körében hatról három százalékra zsugorodott (35 illetve 32 százalék). Az SZDSZ a biztos választók körében a Medián szerint viszont elérné a bejutási küszöböt.