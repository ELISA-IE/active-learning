Hiába köteleznék alvásra a sofőröket

Hiába írna elő a jelenleginél is hosszabb pihenőidőt a kamionsofőröknek az Európai Unió, a fuvarozással foglalkozó cégek a jelenlegi előírásokat sem tudják betartani. A kamionos cégek között akkora a konkurenciaharc, hogy inkább kifizetik a büntetést a hatóságnak, ha ez az ára annak, hogy a rakomány időben célba érjen.

Az Európai Parlament megegyezett annak a törvénymódosításnak a tartalmában, amellyel csökkentenék a hivatásos sofőrök napi vezetési idejét és hosszabb pihenőidőt írnának elő számukra. A tervezet szerint a tagállamok az uniósnál szigorúbb szabályokat hozhatnak, de enyhébbeket nem, tehát ezeket az előírásokat minden országban be kellene tartani. 

Az új szabályozás egy órával több folyamatos pihenést - napi 9 órát - írna elő a sofőröknek, illetve kötelező lenne, legalább kéthetente egybefüggő 45 óra pihenést biztosítani számukra. A törvénymódosítás kitér arra is, hogy a sofőrök mennyit vezethetnek egy héten: ez jelenleg legfeljebb 74 óra, a jövőben pedig 56 órában maximálnák. Az új EU-s szabályozás azt követően léphet életbe, ha jóvá hagyják az Európai Parlamentben és az Európai Tanácsban is.  A fuvarozással foglalkozó cégek ugyanakkor, a jelenleg érvényben lévő szabályokat is képtelenek betartani. A Közlekedési Főfelügyelet októberi ellenőrzésekor az egyik leggyakrabban előforduló szabálytalanság volt, hogy a sofőrök nem tartják be az előírt pihenőidőt. A kamionsofőröket viszonylag könnyű ellenőrizni, a jármű sebességét és az egyhuzamban levezetett időt a kilométerórába épített menetíró, az úgynevezett tachográf rögzíti. A jelenlegi szabályok szerint a sofőröknek 4 és fél óra vezetés után, 45 percet kellene pihenniük. A Közlekedési Főfelügyelet munkatársai az októberi ellenőrzéskor viszont olyan sofőrrel is találkoztak, aki 13-14, sőt 16-17 órát vezetett hosszabb pihenés nélkül. Voltak olyan sofőrök is, akiket csak úgy tudtak pihenésre kényszeríteni, hogy elvették közlekedési okmányaikat. "A megbízót nem az érdekli, hogy mennyit pihent a sofőr, hanem az, hogy az áru időben odaérjen" - mondta az [origo]-nak az egyik szállítással foglalkozó cég munkatársa, aki azt is hozzátette, hogy a cégek többsége inkább befizeti a kirótt büntetést a hatóságnak, de nem hagyja elveszíteni a megbízásokat. Az itthoni felügyelet 400 ezer és 800 ezer forint közötti bírsággal sújthatja a fuvarozókat, de az is előfordul, hogy egy-egy külföldi ellenőrzéskor kapnak büntetést, ennek az összege általában 2-3 ezer euró. A legtöbb cég eleve bekalkulálja a büntetést, mert másképp nem tud időben szállítani - mondta a szállítással foglalkozó cég munkatársa.

Tiefenthaler Eszter