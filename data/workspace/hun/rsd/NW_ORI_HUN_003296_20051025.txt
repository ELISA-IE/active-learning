Bush megnevezte Greenspan utódját

Megnevezte jelöltjét a Fed elnöki tisztére George Bush amerikai elnök. Az amerikai jegybank élére vezető gazdasági tanácsadóját, Ben Bernanket ültetné az elnök. A Fed-elnök beiktatásához szenátusi jóváhagyás szükséges. Szakértők szerint Bernanke a Greenspan-éra folyamatosságot testesíti meg, azonban egyesek szerint túlságosan kötődik Bush-hoz. Alan Greenspan 1987 óta töltötte be a Fed elnöki tisztét.

Megnevezte jegybankelnök-jelöltjét George Bush. Az Egyesült Államok elnöke Ben Bernanket ültetné a Fed élére. Bernanke az elnök egyik vezető tanácsadója, az elnöki gazdasági tanácsadók tanácsának elnöke. A Princeton egyetem közgazdászprofesszora 2002 óta tagja a Fed monetáris tanácsának.

"Nagyaszerű elnöke lesz a Szövetségi Jegybanknak" - jellemezte jelöltjét Bush. Sokak szerint a Fed új elnöke leginkább a Greenspan-éra folyamatosságát képviseli majd. "Mindent megteszek, ami erőmből telik, Fed-es kollégáimmal együttműködve annak érdekében, hogy biztosítsam az amerikai gazdaság folyamatos növekedését és stabilitását." - nyilatkozta Bernanke az elnöki bejelentés után.

A Greenspan-korszak örököse

"Eddigi ismereteink szerint a legjobb monetáris politika Alan Greenspan elnöksége alatt fejlődött ki a Fed-nél, és így fejlődik majd a jövőben is" - nyilatkozta hivatalos jelölése után Bernanke.

"Ben Bernankevel az elnök a megfelelő embert választotta, hogy folytassa a Fed erőteljes és független vezetését" - jelentette ki a kincstár elnöke, John Snow.

Bernenke jelölését a szenátusnak kell jóváhagyni. Bush elnök sürgette a szenátorokat, hogy minél előbb fogadják el jelöltjét a gazdasági stabilitás érdekében. A tőzsde egyébként igen jól reagált Bush jelöltjére: néhány perccel az elnöki bejelentés után a Dow Jones-index 117,7 pontot ugrott felfelé, ez hat hónapon belül a legmagasabb egy napon belüli ugrás volt - tudósít a Reuters hírügynökség.

"Nagy a szavahihetősége a piacon" - jellemezte az elnök jelöltjét Robert Macintosh, az Eaton Vance Management elemzője. "Tisztelik majd a tudásáért, és a Fed-ben szerzett tapasztalataiért" - nyilatkozta a BBC News-nak Macintosh.

A világ nagy központi bankjai: így az Európai Központi Bank, a Bank of England, és a japán jegybank üdvözölték Bush döntését.

Túl erős kötődés

Nem mindenki örül azonban Bush jelöltjének. Sok elemző szerint Bernanke túlságosan kötődik az elnökhöz és a republikánusokhoz. Bush harmadszor használja Bernankét érzékeny gazdasági poszt betöltésére: először az elnöki gazdasági tanácsadók élére ültette 2002-ben, és ugyan abban az évben a Fed monetáris tanácsába is kijelölte.

"Aggaszt, mint új Fed elnök. Nagyon erősen kötődik ahhoz, amit Bush is akar" - adott hangot kételyeinek John Tierny, a Deutsche Bank hitelstratégája.

Különbsége is van monetáris elgondolások terén az elődhöz képest: Bernanke az egyik legbefolyásosabb amerikai hangadója az inflációs cél-politikának. Az elsősorban Európában elterjedt gyakorlat szerint a jegybankok inflációs célt jelölnek meg, és ahhoz próbálják tartani magukat - így kiszámíthatóbbak a kamatok. Greenspan ezzel szemben úgy vélekedett, hogy a jegybankoknak a piacot figyelve kell dönteni az inflációról.