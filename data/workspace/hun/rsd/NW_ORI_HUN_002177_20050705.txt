Sok veszély leselkedik a fürdőzőkre

A Balaton mentén nincs egységes vízimentő szolgálat, szakemberek szerint a közel kétszáz kijelölt fürdőhely közül mindössze hatvan biztonságos. A főváros közeli illegális, de mégis nagyon népszerű tavak pedig nemcsak balesetveszélyesek, hanem fertőzésveszély is leselkedik az itt fürdőzőkre. 

A Balaton partján nincs egységes vízimentő szolgálat, a 180-200 kijelölt fürdőhely közül mindössze 60 strandon megnyugtató a helyzet a biztonság szempontjából - mondta az [origo]-nak Bagyó Sándor, a Balatoni Vízimentő Szolgálat vezetője. A vízimentők számára kialakított magasles például összesen két helyen van, azok is rozogák - tette hozzá. A 45-50 balatoni strandon felügyeletet biztosító szolgálat vezetője szerint elavult rendeletek szabályozzák a vízimentést, sokan ráadásul még ezeket a régi előírásokat sem tartják be. Nem egységes a vízimentők képzése sem, vannak olyan szervezetek, melyek azt ígérik, hogy 1-2 nap alatt felkészítik a jelentkezőket, és utána munkába is állhatnak. A Balatoni Vízimentő Szolgálatnál ugyanakkor csak olyan 18 év felettiek dolgozhatnak, akik rendelkeznek érettségivel és elvégezték a szolgálat egyhetes bentlakásos akkreditált képzését.

Az ingyenes szabad strandokon a legrosszabb a helyzet biztonság szempontjából, ezeken a partszakaszokon történik a legtöbb baleset a Balaton partján. Az északi és déli part közül pedig inkább az alacsony vizű déli part a veszélyesebb, pont azért, mert a lassan mélyülő víz miatt távolabbra merészkednek a fürdőzők, és nem számítanak az úgynevezett marásokra sem, ahol hirtelen nagyon mély lesz a víz - mondta Bagyó Sándor vízimentő. A Balatoni Vízimentő Szolgálatot idén körülbelül harmincszor riasztották, búvárokkal egyszer kellett embert keresniük a vízben.

A vízimentő azt tanácsolja azoknak, akik egy fuldokló segítségére sietnek, hogy lehetőleg ne egyedül lássanak hozzá a mentéshez. Keressenek ágat, fadarabot, amibe a fuldokló belekapaszkodhat, ne azzal kezdjék, hogy rögtön bevetik magukat a vízbe, mert ezzel sokszor saját magukat is veszélybe sodorják. 

A főváros közelében található illegális, de mégis nagyon népszerű tavak ugyanakkor nem csak balesetveszélyesek, hanem fertőzésveszély is leselkedik az itt fürdőzőkre - mondta Tettinger Antal, a Pest megyei ÁNTSZ főorvosa. A megyei tiszti főorvos szerint balesetveszélyes a Lupa-szigeti bányató, de az Omszki-tóban fürödni sem veszélytelen. A Pomáz és Szentendre környéki tavak nagyon gyorsan mélyülnek, és a minimális higiéniás feltételek sem biztosítottak. Nincs szemétgyűjtés a vízparton, az egyre több fürdőző és a hosszú meleg időszak után pedig gyorsan romlik a vízminőség. Idén ugyanakkor még nem mért az ÁNTSZ egészségre veszélyes adatokat. Ha ez mégis bekövetkezik, akkor valóban megtiltják a fürdést a tavakban, ha ezt valaki megszegi, pénzbüntetéssel sújtják. A tavak környéki vízimentéssel kapcsolatban megtudtuk: csak ezer fürdőző felett kell az önkormányzatnak vízimentőt biztosítani, száz és ezer fő között elég egy úszómester, aki felügyeli a fürdőzőket.