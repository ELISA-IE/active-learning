Gyurcsány és Orbán szoros versenyben

Továbbra is szoros a verseny Gyurcsány Ferenc és Orbán Viktor között - írja a Népszabadság a Szonda Ipsos közvélemény-kutatása alapján. A politikusok népszerűségi rangsorának eleje és vége is változatlan. Sólyom László a legrokonszenvesebb politikus Magyarországon, tőle kissé leszakadva Szili Katalin és Dávid Ibolya következik.

Kis mértékben csökkent a politikusok többségének népszerűsége októberben - írja a Népszabadság a Szonda Ipsos közvélemény-kutatása alapján. Továbbra is szoros a verseny Gyurcsány Ferenc és Orbán Viktor között. A közvélemény-kutatásban első alkalommal szereplő három miniszter, Petrétei József, Gráf József és Bozóki András a középmezőnybe került. 

A népszerűségi rangsor eleje és vége változatlan. Sólyom László a legrokonszenvesebb politikus Magyarországon, tőle kissé leszakadva Szili Katalin és Dávid Ibolya következik. Pontszámaik erős közepesnek mondhatók, a 100 fokú skálán 64, 55 és 54 pont. A lista végén fiatal demokrata politikusok vannak. Áder János és Rogán Antal népszerű ugyan saját táborában, ám ezt a szimpátiát erőteljesen lehúzzák a szocialisták körében tapasztalható alacsony pontszámok. Az sem válik javukra, hogy a bizonytalanok, passzívak csoportjában sem kedveltek. 

Kövér László más eset. Ő a Fidesz szavazói körében sem arat osztatlan tetszést, ugyanakkor a fővárosi és a diplomás fiatal demokraták körében rokonszenvesebb az átlagnál. Az MSZP táborában egyértelműen ő a legellenszenvesebb politikus, mindössze 17 pontot kapott tőlük. 

A listán először szerepeltették a Gyurcsány-kormányban hivatalt viselő igazságügy-, agrár- és kulturális minisztert. Petrétei József neve csak minden harmadik választópolgár számára cseng ismerősen, körükben 42 pontot ért el. Megítélése viszonylag egyenletes, egyedül az életkor szerinti eltérések markánsak, a fiatalok 38 pontjától az idősek 52 pontjáig terjed. A politikusok zömét az idősebbek kedvelik inkább, a fiatalok kevésbé. 

Gráf József esetében is érzékelhetjük ezt, Bozóki Andrásnál azonban nem. A róla alkotott vélemények e tekintetben kiegyensúlyozottságot mutatnak. A kulturális miniszter ismertsége 41 százalékos, a rokonszenvmutatója e hónapban 43 pont. Bozóki reputációja a vidéki városokban a legnagyobb, Budapesten átlagos mértékben kedvelik, míg a falvakban kritikusabbak vele kapcsolatban. 

Gráf Józsefet a lakosság 41 százaléka tudta értékelni, népszerűségi indexe 46 pont. Megítélésének legérdekesebb momentuma, hogy az iskolai végzettség emelkedésével egyre kedvezőbben értékelik. Mindhármuk esetében a politikai hovatartozás differenciálja leginkább a válaszokat. A Fidesz-szavazóktól 32-36 pontokat, a szocialista pártiaktól 53-58 pontokat kaptak. 