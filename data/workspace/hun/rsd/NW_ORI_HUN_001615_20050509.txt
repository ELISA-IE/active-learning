Mádlt marasztalnák a fideszesek

A Fidesz szimpátiaszavazásán Mádl Ferenc, a nyáron leköszönő köztársasági elnök vezet. A párt arról kérdezi az embereket, hogy kit akarnak köztársasági elnöknek. Mádl mögött alig lemaradva Sólyom László áll a második helyen.

A Fidesz szimpátiaszavazásán eddig 352 ezren szavaztak arra, hogy kit szeretnének köztársasági elnöknek. A párt öt jelöltet vett fel szavazólapjára, és két embert is megjelölhettek egyszerre a szavazni szándékozók. Ezért a 352 ezer szavazó összesen 379 ezer szavazatot adott le.

140 ezer vokssal Mádl Ferenc, a jelenleg is hivatalban lévő köztársasági elnök vezet. Ő azonban korábban már bejelentette, hogy nem szeretné további öt évig betölteni hivatalát, és nem is számít arra, hogy a jelenlegi parlamenttől megkaphatja az ehhez szükséges támogatást. Mádlt az Orbán-kormány idején, a Fidesz, az MDF és az FKgP képviselőinek szavazataival választották köztársasági elnökké 2000-ben.

Szorosan Mádl után Sólyom László áll a második helyen a szimpátiaszavazáson. A Védegylet nevű civil szervezet által támogatott jelölt 132 ezer szavazatot kapott, csak nyolcezerrel kevesebbet, mint Mádl. Sólyom a rendszerváltás idején az MDF szakértője volt, majd évekig az Alkotmánybíróság elnökeként tevékenykedett. Sólyom jelölését még csak az MDF nevezte elfogadhatónak.

A listán szerepeltek a kormánypártok által felvetett személyek is. Szili Katalin, az MSZP kongresszusa által jelöltnek választott parlamenti elnök 55 ezer voksot kapott, míg az MSZP által korábban emlegetett Glatz Ferenc volt MTA-elnök 49 ezret. Az SZDSZ által jelölni kívánt Gombár Csaba volt rádióelnök 3 ezer szavazatot kapott.

A Fidesz országszerte utcai pultoknál és az interneten is gyűjti a szavazatokat. A szavazóknak meg kell adniuk címüket is. A szimpátiaszavazás május közepig tart, a Fidesz ezt követően jelenti be, hogy kit támogatnak a júniusra tervezett elnökválasztáson.