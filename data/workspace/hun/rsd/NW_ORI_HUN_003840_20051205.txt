Két héten belül tőzsdén az Állami Nyomda

Az Állami Nyomda Rt. részvényeinek legalább 47,2 legfeljebb 61,3 százalékát értékesítik tőzsdei aukció, illetve meghívásos részvényértékesítés keretében. A 980 forint névértékű részvények maximális ára 6400 forint lesz. 

Még december első felében bevezetik a pesti tőzsdére az Állami Nyomda részvényeit. Ezzel párhuzamosan meghívott intézményi befektetőknek zárt körben, majd közvetlenül a bevezetést követően (még ugyanazon a napon) hazai kisbefektetőknek nyilvános tőzsdei aukció keretében értékesítik a részvények legalább 47,2, legfeljebb 61,3 százalékát.

A Pénzügyi Szervezetek Állami Felügyelte által jóváhagyott tervek szerint december első felében bevezetik a Budapesti Értéktőzsdére az Állami Nyomda - alaptőkéjének 94,4 százalékát kitevő - 1 396 5620 darab egyenként 980 forint névértékű, A sorozatú törzsrészvényét. A társaság elsőként él azzal a 2001 júliusa óta fennálló lehetőséggel, hogy cég részvényeinek nyilvános értékesítése a tőzsdei bevezetést követően történik.

A tőzsdei bevezetés a nyilvános értékesítést megelőzően a társaság három meghatározó tulajdonosa - Erdős Ákos, Gömöri Istvánné és a Royalton Investros Three Limited - legalább 550 359 darab, legfeljebb 758 753 darab részvényt zárt körben intézményi befektetőknek értékesítenek. Az értékesítés a cég részvényeinek legalább 37,2, legfeljebb 51,3 százalékát érinti. 

Emellett az Állami Nyomda tőzsdei aukció keretében nyilvános értékesítésre ajánlja fel 147 900 darab egyenként 980 forint névértékű A sorozatú névre szóló törzsrészvényét, mely a cég részvényeinek 10 százalékát teszi ki. Túlkereslet esetén a felajánlott részvénymennyiség további - a Royalton Investor Three Limited - tulajdonában álló, a cég tőkéjének 8,4 százalékát kitevő, 124 100 darab részvénnyel bővülhet az intézményi befektetőknek elkülönített pakett terhére.

A nyilvános értékesítésre felejánlott részvényekért belföldi természetes és jogis személyek igényelhetik a forgalmazó Concorde Értékpapír Rt.-nél. Egy befektető legalább 100, legfeljebb 5000 darab részvényre adhat le megbízást. Az értékesítés tőzsdei aukció keretében történik, melynek napját később hozzák nyilvánosságra. A részvények ára az aukció során alakul ki a részvényekért felajánlandó minimumárat az aukció napján közlik.

Az Állami Nyomda Magyarország piacvezető, valamint a közép-kelet európai régió második legnagyobb biztonságtechnikai megoldásokat szolgáltató és műanyagkártya-gyártó vállalkozása. Tavaly társaság nettó árbevétele 11 milliárd 506 millió forint, adózás előtti nyeresége 1 milliárd 343 millió forint volt, és 737 embernek adott munkát. 

 

Jelenleg a cég részvényeinek 90,4 százalékát Erdős Ákos (42,5 százalék), Gömöri Istvánné (7,2 százalék) és a Royalton Investor Three Limited (40,7 százalék) birtokolja. A tervezett részvényértékesítés fő célja, hogy a Royalton mint pénzügyi befektető jó feltételekkel tudjon kiszállni a társaság tulajdonosai közül. 

A tervezett tőzsdei bevezetés és részvényértékesítés érdekességei közé tartozik, hogy ez az első eset, hogy magánkézben lévő társaság tőzsdei aukció keretében értékesít részvényeket. Emellett most történik először, hogy nyilvános értékesítés közvetlenül a tőzsdei bevezetés után történik Szintén első eset, hogy a Budapesti Értéktőzsdéhez kapcsolódó Tőzsdeképes Cégek Klubjának egyik tagjának részvényei megjelennek a börzén.