Abortusz-ügy teszi próbára az USA legfőbb bíróit

Öt év után tárgyal ismét egy abortusztörvényről az amerikai Legfelsőbb Bíróság. A támadott rendelkezés értelmében, csak szülői beleegyezéssel végeztethetnek művi terhesség-megszakítást a kiskorú anyák New Hampshire-ben, még akkor is, ha a terhesség veszélyezteti egészségüket. Kivételt csak életveszély, illetve bírói beleegyezés esetén tesz a törvény. Ez John Robert új legfőbb bíró első komolyabb ügye, a CNN szerint a bírák már az első tárgyalási napon megosztottak voltak a kérdésben.

Megosztott volt az amerikai Legfelsőbb Bíróság abban az abortusz-ügyben, amelynek tárgyalását szerdán kezdték meg a bírák - írja a CNN. A dolog több szempontból is jelentős. Egyrészt ez az első komolyabb ügye John Robertsnek, a bíróság új elnökének, másrészt a bíróság öt éve nem tárgyalt hasonló ügyet, így a mostani határozat hosszú évekre eldöntheti a kérdés kezelésének sorsát.

Az ügy hátterében annak az eldöntése áll, hogy a 18 évesnél fiatalabb lányok végeztethetnek-e abortuszt szüleik beavatása nélkül. A vita tárgyát pedig egy 2003-ban elfogadott, de még nem hatályos New Hampshire-i törvény képezi, amely csak abban az esetben nem teszi kötelezővé a szülői beleegyezést, ha a terhes anya élete veszélyben forog.

A törvényt támadó Planned Parenthood nevű szervezet szerint a törvény aránytalanul nagy terhet ró az abortusz elvégzését kívánó terhes anyákra. Szerintük akkor is szülői beleegyezés nélkül kellene lehetővé tenni a beavatkozást, ha a terhes anya élete ugyan nem forog veszélyben, de egészségét veszélyezteti a magzat. A törvény értelmében jelenleg csak bíró adhat felmetést a szülői értesítés kötelezettsége alól. A törvényt támadók szerint azonban ez abszurd helyzet, mert veszély esetén először mindenki a kórházba és nem a bíróságra rohanna.

Az amerikai abortusztörvények értelmében egyetlen állam sem tilthatja a művi vetélést, viszont szabályozhatja annak módját. A legtöbb államban szülői beleegyezést kérnek, esetleg korlátozzák a beavatkozás anyagi támogatását. Jelenleg 19 amerikai államban legalább egy szülőnek tudnia kell a beavatkozásról, míg 24 másikban szülői jóváhagyás is szükséges. Az amerikai Legfelsőbb Bíróság legutóbb egy nebraskai törvény kapcsán foglalkozott az abortusszal. Azt a törvényt - amit hasonló okból támadtak - megsemmisítették.

A döntést most kérdésessé teszi, hogy John Robertset kinevezése előtt azért támadták sokan, mert rokonszenvezett az abortusz tiltását követelő szervezetek nézeteivel.