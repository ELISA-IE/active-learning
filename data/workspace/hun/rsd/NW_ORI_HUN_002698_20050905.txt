700 millióba kerülne az olcsónak ígért köztévé

Ma debütált volna a Magyar Televízió új közéleti adója, de pénzhiány miatt valószínűleg idén már egyáltalán nem kezdi meg működését a Demokrácia csatorna. A köztévé vezetősége korábban azt közölte, hogy az M3 szinte semmilyen pluszköltséget nem fog jelenteni, a műsorszolgáltatás beindításához viszont több százmillió forintra lenne szükség. 

"Idén nem indul el a Magyar Televízió közéleti csatornája" - mondta a közszolgálati médiumot felügyelő közalapítvány kuratóriumának pénteki ülése után a testület több, név nélkül nyilatkozó tagja az MTI-nek. Az MTV pénzhiányra hivatkozva halasztotta el az M3 mára tervezett indítását, bár az előmunkálatokat végző csapat élén álló Rangos Katalin 2004 novemberében még azt állította, hogy a Demokrácia csatorna "nem jelent majd plusz költségigényt". 

A tematikus, műholdas csatorna elsősorban a képviseleti demokrácia intézményeinek működéséről számolt volna be, a parlamenti közvetítések mellett a nézők nyomon követhették volna az Országgyűlés bizottságainak üléseit és a megyei közgyűléseket is. A vezetőség a műsoridő 80 százalékát meglévő programokkal akarta kitölteni, de ide kerültek volna át a nemzetiségi, vallási és kisebbségi műsorok is. Az adó ezenkívül óránként sugárzott volna híradót, estére pedig egyórás hírösszefoglalót terveztek. Műsorigazgatónak Pusztay Andrást, Az Este felelős szerkesztőjét nevezték ki. Az Országos Rádió és Televízó Testület 2005. július 20-án nyilvántartásba vette az M3-at. 

Holub Katalin, a köztévé szóvivője az [origo]-nak elmondta: a Demokrácia csatorna üzemeltetése valóban nem kerülne sokba, hiszen a műsorkészítői háttér és az infrastruktúra rendelkezésre áll. "Csakhogy a műsorindításnak vannak egyszeri kiadásai. Ilyenek bizonyos technikai beruházások, a látvány- és arculattervezés költségei, a díszletépítés, valamint a műszaki fejlesztések, többek között fel kell építeni egy stúdiót a hozzá kapcsolt adásvezérlővel" - sorolta Holub a pénzigényes területeket. Belső információk szerint az MTV-nek körülbelül 700 millió forintot kellett volna költenie az M3 elindítására és idei működtetésére, az államtól várt támogatás azonban nem érkezett meg. 

Kozák Márton, az MTV-kuratórium SZDSZ-es tagja az [origo]-nak elmondta, hogy az elnökség eleve úgy fogadta el az M3 létrehozásáról szóló tervet, hogy a részvénytársaság anyagi helyzetétől tette függővé az indulást. "Kevés pénzbe kerülne, de annyi sincsen. A köztévé annyira alulfinanszírozott, hogy a csatornát képtelenség kigazdálkodni. Ha nem változik az MTV finanszírozása, akkor továbbra sem lesz mód erre" - fogalmazott Kozák.

A Demokrácia csatornával kapcsolatban nem csupán a pénzhiány az egyetlen probléma. Az Országos Cigány Önkormányzat elnöke, Kolompár Orbán szerint elhibázott ötlet, hogy a kisebbségi műsorokat ezentúl olyan adón sugároznák, amelyet csak műholddal lehet fogni. "Felháborítónak tartom, hogy a közszolgálati televízió nem tesz érdemi lépéseket a nemzetiségi műsorok helyzetének javítására. A Roma Magazin-t adásonként országszerte körülbelül százezren nézik, az igény pedig ennek többszöröse lenne, a műsort és annak ismétlését azonban rendkívül rossz, a munkába járók számára elérhetetlen idősávban sugározzák. Ha végre beindulna is az új csatorna, akkor sem látnánk biztosítottnak, hogy a műsor eljutna a célközönséghez, hiszen nagyon sok család nem tudja megfizetni a műholdas adásokat" - mondta az [origo]-nak Kolompár. 