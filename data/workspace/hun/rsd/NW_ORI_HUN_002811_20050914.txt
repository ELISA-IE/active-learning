Emberölés a vád a Katrina miatt meghalt idősekért

Emberöléssel vádolják egy New Orleans-i idősotthon vezetőit, mivel nem intézkedtek gondozottjaik biztonságba helyezéséről a Katrina hurrikán előtt. Az ápolásra szorulók közül sokan meghaltak a vihar pusztítása következtében. 

34 rendbeli gondatlanságból elkövetett emberöléssel vádolják egy New Orleans-i idősotthon vezetőit. Az otthonban ugyanis harmincnégyen vesztették életüket a Katrina hurrikán pusztításakor - közölte kedden Charles Foti, Louisiana állam igazságügy-minisztere. Foti szerint az idősek nem természetes úton hunytak el, hanem megfulladtak, pedig ki kellet volna őket telepíteni - írja a CNN. 

Chares Foti szerint a vezetőknek több alkalma is lett volna, hogy biztonságba helyeztessék a rájuk bízott időseket a vihar előtt. Ám ők elutasították a helyi hatóságok ajánlatát, hogy elszállítsák az otthon lakóit, és a velük szerződéses viszonyban álló magán mentőszolgálat szolgáltatásaira sem tartottak igényt, pedig a sajtó és a katasztrófaelhárítás is több alkalommal figyelmeztetett a közelgő szélviharra.

A New Orleans St. Bernard nevű elővárosában található Szent Rita idősotthon két vezetője, Mable Mangano és Salvador Mangano ügyvédje szerint ugyanakkor nincs szó arról, hogy védencei magukra hagyták volna a rájuk bízott időseket, hanem ők és közelebbi családtagjaik is végig velük voltak a vihar alatt. A gondozottak biztonságba helyezését pedig azért nem vállalták fel Manganóék, mert egyrészt nem tudtak a kötelező kitelepítésekről és attól tartottak, hogy ha kiköltöztetnék az egész otthont, sok idős emiatt veszti életét. 

A harmincnégy holttestet a múlt héten találták meg az épületben. Az ugyanakkor még nem biztos, hogy mindegyikük gondozott volt, lehetnek közöttük családtagok, és más, az épületbe menekült emberek is. Az intézményből 40-50 embert sikeresen kimentettek. Ez az első alkalom, hogy a hatóságok Katrina hurrikán pusztítása idején elkövetett hanyagság miatt vádat emeltek. Az otthon két vezetője elhunytanként 5-5 év börtönt is kaphat, így összesen akár 170 év börtönre is ítélhetik őket. 