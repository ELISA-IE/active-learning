Megbukott az irányított betegellátás

Az Állami Számvevőszék (ÁSZ) csütörtökön nyilvánosságra hozott vizsgálata szerint jelenlegi formájában nem folytatható az 1999-ben elindított irányított betegellátási modell. A kísérlet elindítása előtt ugyanis nem fogalmazták meg a szakmai célokat sem. Az ÁSZ szerint problémás az is, hogy az egészségügyi rendszer reformját a modell kiterjesztésével próbálták megvalósítani. Az irányított betegellátás jövőjéről az Országgyűlés dönt.

A jelenlegi formájában nem folytatható tovább az irányított betegellátási modell (IBM) - jelentette ki csütörtöki sajtótájékoztatóján Kovács Árpád, az Állami Számvevőszék (ÁSZ) elnöke. Az ÁSZ csütörtökön hozta nyilvánosságra a modellkísérlettel kapcsolatos jelentését.

Az 1999 nyarán indult modellkísérlet lényege: az abban részt vevő lakossági csoport után fejkvótát fizet az Országos Egészségbiztosítási Pénztár (OEP) egy ellátásszervező csapatnak. A szervezőknek ebből az összegből kell biztosítaniuk a hozzá tartozók egészségügyi ellátását. A cél, hogy az összegből a lakosságcsoport a korábbival azonos vagy annál magasabb szintű egészségügyi ellátást kapjon. Amennyiben pedig a szervezők megtakarítást érnek el, azt megtarthatják.

Az ÁSZ legfőbb kifogása a modellkísérlet ellen, hogy azt megfelelő előkészítés és szakmai vita nélkül indították el. "A szakmai konszenzus hiánya a program ellehetetlenüléséhez vezet" - fogalmazott Kovács Árpád. A Számvevőszék jelentése szerint problémás, hogy a modellkísérlet célját jogszabályi szinten nem határozták meg, valamint hiányos a program pénzügyi megalapozása. A programra pedig hét év alatt közel 50 milliárd forintot költöttek. Az ÁSZ kifogásolta azt is, hogy nem határozták meg a kísérlet bevezetésétől várt eredményeket, valamint az értékeléséhez szükséges kritériumokat sem.

Kovács Árpád elmondta: idén már közel 2,5 millió lakosra terjed ki a program, ebben az esetben pedig már nem lehet kísérletről beszélni. Kovács szerint hiába működött a rendszer pár településen, méretarányosan növelve, több mint kétmillió lakosra alkalmazva nem használható. Az ÁSZ elnöke szerint az egészségügyi reformot nem lehet ilyen módszerrel, lopakodó módon végrehajtani. A reformnak előbb a tartalmi, nem pedig a finanszírozási oldalát kell kidolgozni.

Az irányított betegellátás jövőjét illetően Kovács az [origo]-nak elmondta: meg kell vizsgálni, hogyan folytatható tovább a rendszer. Az ÁSZ elnöke szerint az Országgyűlésnek kell döntenie a modellkísérlet sorsáról, hiszen az Országgyűlés döntött az elindításáról is. Kovács pozitív fejleménynek tartja, hogy hét év után végre megindult a szakmai vita, és az Egészségügyi Minisztérium is szakmai tanulmányt készít a kísérletről. A modellkísérlet eredményeiről ugyanis eddig se a kormány, se az Országgyűlés nem készített semmilyen értékelést.

Kiss József, az OEP főigazgatója az [origo]-nak elmondta: az OEP csupán a végrehajtásért felelős, a kísérlet jövőjéről szóló döntésig azonban próbálják növelni a rendszer átláthatóságát. 