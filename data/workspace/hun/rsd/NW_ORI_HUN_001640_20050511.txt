Vészhelyzet-játszóteret terveznek gyerekeknek

Angliában a kisgyerekek biztonságának érdekében veszélyhelyzeteket szimuláló feladatokat oldatnak meg egy külön az erre a célra létrehozott gyakorlóterepen. Így a kisiskolások sokkal felkészültebbekké válnak az esetleges közlekedési vagy háztartási balesetek elkerülésében. 

Az [origo] információi szerint Magyarországon is létre akarnak hoznak egy olyan központot, ahol a gyerekeket valós körülményeket modellezve taníthatják meg, hogy mi a teendő veszélyhelyzetekben. A minta az angliai Bristolban működő központ lenne, amit már tanulmányoztak is a helyszínen a magyar szakemberek. Itt a kisiskolások gyakorolhatják a szupermarketben, a garázsban, a bankban, a kertben, a liftben, az úttesten, a síneken, a folyóparton leselkedő balesetveszélyes helyzetek kezelését. A gyerekek olyan kérdésekre találhatnak gyakorlati válaszokat, hogy például mit kell tenni, ha tűz van a szomszéd szobában, meg tud-e állni az autó, ha kilépünk elé az útra. Mindezeket az ismereteket játékos formában szerezhetik meg az óvodások és a kisiskolások.

Magyarországon a balesetvédelmi oktatást a tantermekben végzik, amit vagy a tanár tart, vagy meghívnak egy tűzoltósági vagy egy katasztrófavédelmi munkatársat. Ezt a megoldást azonban az angliai szakemberek nem tartják elég hatékonynak és gyakorlatiasnak.

Bristol körzetében évente mintegy 30 ezer fiatal került kórházba különböző sérülések miatt, amelyek közül sok megelőzhető lenne megfelelő oktatással és képzéssel - indokolták a központ létrehozását, amelynek szükségességét a statisztikai adatok és a felmérések is alátámasztották. Azok a gyerekek, akik részt vettek a képzésen, sokkal jobb eredménnyel oldották meg a teszteket, és a szituációs játékokban is jobban szerepeltek azoknál, akik még nem voltak a gyakorlóterepen. 

"Megtanultam, hogy soha ne hagyjam a játékaimat a lépcsőn" - számolt be Sarah, miután részt vett a látványos és gyakorlatias képzésen. "Az autós karambol csattanása maradt meg bennem leginkább. Nem gondoltam volna, hogy a jármű olyan sokat megy még a fékezés után, mielőtt megáll" - mondta Kate. Davidnek a boltban tapasztaltak tetszettek leginkább: sokat tanultam, hogy mit kell tenni a vásárláskor, így például ellenőrizni kell a szavatossági időket.

A bristoli gyakorlóterep létrehozása mindössze 400-500 ezer fontba került, mivel sok társadalmi segítséget kaptak, és rengeteg eszközhöz ingyen jutottak hozzá a támogató cégeknek köszönhetően.