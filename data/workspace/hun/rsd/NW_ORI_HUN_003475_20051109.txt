Magyarországra jön az osztrák Siedel

Ajkán épít üzemet a közlekedésbiztonsági berendezéseket gyártó cég. Az osztrák társaság több milliárd forintból megvalósuló üzeme mintegy háromszáz embert foglalkoztat majd.

Az ajkai Új Atlantisz Ipari Parkban építi föl magyarországi gyártóbázisát az elsősorban közlekedésbiztonsági berendezéseket gyártó Siedel - erősítette meg az értesülést Gulyás Mihály, az ipari parkot működtető társaság ügyvezető igazgatója. 

Több évig tartó tárgyalás után, néhány nappal ezelőtt írták alá az osztrák céggel az adásvételi szerződést, amelynek keretében a Siedel 1,7 hektáros, közművesített területet vásárol, a gyártóbázis bővítése érdekében pedig további 0,8 hektárra opciós jogot szerez - írja a Napi Gazdaság. 

A 8-as főközlekedési út közelében lévő telken egy az egész kelet-közép-európai régiót kiszolgálni képes logisztikai központot, valamint egy szervízbázist is kialakítanak. A Siedel részben a Magyarországon és a környező államokban folyó jelentős út- és autópálya-építések miatt döntött az új gyártóbázis létrehozásáról. 

A várhatóan több milliárd forint értékű beruházást a Siedel napokban alapított magyar leányvállalata, a Siedel Hungária Kft. valósítja meg. A beruházás első, 850 millió forint értékű üteme jövő tavasszal kezdődik, s várhatóan 2006-ban be is fejeződik. 

Az elsősorban különböző tájékoztató táblákat, radarokat, autópályamatrica-ellenőrző berendezéseket, valamint közlekedési lámpákat gyártó cég 2007-től már háromszáz körüli dolgozót foglalkoztat majd ajkai üzemében.