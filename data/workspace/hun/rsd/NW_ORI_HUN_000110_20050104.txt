Saját vonatot indítanának a pécsi egyetemisták

Saját vonatot akarnak indítani a pécsi egyetemisták Budapestre, a MÁV ugyanis megszüntette az esti Pécs és Budapest között közlekedő InterCity járatokat. A hallgatók és az oktatók szerint a járatok megszüntetése ellehetetleníti számukra a Budapestre jutást, illetve a Pécsre érkezést. A saját vonat, ami pontosan akkor indulna, amikor a megszüntetett járat, a tervek szerint akár charter jelleggel is működhetne. 

Vonatot akarnak bérelni a pécsi egyetemisták, hogy saját járatot indíthassanak Budapestre. A MÁV ugyanis megszüntette az esti Pécs és Budapest között közlekedő InterCity járatokat, emiatt azonban több ezer egyetemista és oktató csak jóval körülményesebben tud eljutni a fővárosba. 

Kresák Gergely, a Pécsi Tudományegyetem Egyetemi Hallgatói Önkormányzatának elnöke az [origo]-nak elmondta, hogy a problémát megírták mind a MÁV igazgatótanácsának, mind a vezérigazgatónak, mind pedig a közlekedési miniszternek, hivatalos választ azonban egyelőre nem kaptak. "Mi nem fenyegetőztünk semmilyen retorzióval, a saját vonat ötlete később merült fel" - állítja az elnök. A terv szerint vagy az egyetem, vagy a Hallgatói Önkormányzat indítaná a vonatot abban az időpontban, amikor a törölt InterCity indult. "Ha megfelelő lesz a vonat kihasználtsága, akkor charter jelleggel működhetne" - mondja Kresák Gergely. 

A vonat indításához szükséges pénzt egyrészt a Hallgatói Önkormányzat költségvetési tartalékaiból, másrészt támogatók segítségéval biztosítanák. Kresák Gergely szerint akadna bőven a projektet finanszírozó cég, vállalkozó, mert a járat törlése nemcsak az egyetemistákat és az oktatókat, hanem az egész régiót sújtja. Az egyetemisták és az oktatók problémája elsősorban az, hogy ha délutánig nem végeznek a feladataikkal Pécsen, akkor már nem tudnak hazajutni Budapestre, és szállást kell fizetniük a városban. Ez főleg a levelező és a távoktatásban résztvevő diákokat érinti, és az oktatókat, akik közül sokan ingáznak. "Ők családos, dolgozó emberek, akiknek különösen fontos lenne hazajutni"- fogalmazott az elnök. 

Az egyetem rektora, Lénárd László, párhuzamosan a diákokkal, szintén felvette a kapcsolatot a MÁV-val. Ő Tahi Józsefnek, a MÁV területi képviselőjének írt levelében arra hivatkozva kérte a társaság segítségét, hogy a Pécsi Tudományegyetem közel 34 ezer hallgatója közül 30 ezer nem pécsi lakos, vagyis haza- és visszautazáskor bizonyos időközönként igénybe veszik a vasúttársaság szolgáltatásait. A reggeli és esti IC-járatok megszüntetése beláthatatlan következményekkel jár az egyetemi polgárok, oktatók, kutatók és hallgatók számára, ellehetetlenítve a Budapestre jutást, illetve a Pécsre érkezést. A rektor, a diákokkal ellentétben, kapott választ a MÁV-tól, melyben arról tájékoztatták, hogy az alacsony kihasználtság miatt nem indítják újra a járatot. 

A pécsi diákok és oktatók szerint azonban a vonat kihasználtsága nem volt alacsony, sőt időszakonként túlzsúfolt volt. Megvárják a hivatali válaszadás határidejét, aztán, előreláthatólag a jövő héten, elkezdik szervezni a saját vonatukat.