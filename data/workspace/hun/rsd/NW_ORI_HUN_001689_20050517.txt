Szerepjátékosok között keresik a kardos szurkálót

Sokan jelentkeztek a rendőrségnél, akik szemtanúi voltak május 8-án annak, hogy egy 15 éves fiút karddal szúrtak le egy buszon, érdemi információval azonban kevesen szolgáltak. A rendőrség egyelőre azt ellenőrzi, hogy azon a napon milyen katonai csoportosulásnak vagy szerepjátékos társaságnak volt összejövetele. 

Sokan jelentkeztek a rendőrségnél, akik valamilyen információval rendelkeznek a május 8-i buszos szurkálással kapcsolatban. Aznap délután egy hatfős társaság egyik tagja karddal szúrt meg egy 15 éves roma fiút a Moszkva tér közelében várakozó autóbuszon. A fiút életveszélyes sérülésekkel szállították kórházba, azóta már javult az állapota. 

- Ötven-hatvan embert meghallgattunk az üggyel kapcsolatban, de kevés érdemi információhoz jutottunk - mondta az [origo]-nak Horváth Ferenc, a BRFK nyomozó főosztályának vezetője. A tanúk között olyan is van, aki ott volt azon a buszon, ahol a szurkálás történt. A tanúk meghallgatásakor arról nem kérdezik őket a rendőrök, hogy az eset után miért mentek el, de volt közöttük olyan, aki azt mondta, hogy félt - mondta az [origo] kérdésére a BRFK munkatársa. 

A hatfős társaságról egyelőre annyit lehet tudni, hogy nem azonos korszakból származó katonai ruhákat, pajzsokat, sisakokat viseltek, de öltözékük nem utalt arra, hogy szélsőséges nézeteket vallanának. A nyomozás eddigi állása szerint arra sem utal semmi, hogy a 15 éves fiút cigány származása miatt bántották, valószínűleg az zavarta a katonai ruhákba öltözött fiatalokat, hogy a fiú megbámulta őket szokatlan öltözékük miatt. A rendőrség jelenleg katonai csoportosulásokkal, harci szövetségekkel és szerepjátékos társaságokkal veszi fel a kapcsolatot, elsősorban arra kíváncsiak, hogy milyen összejöveteleket tartottak ezen a napon, május 8-án, amit a második világháború befejezésének napjaként tartanak számon. 

Egy héttel az esetet követően rasszizmusellenes tüntetést tartottak a Moszkva téren. A felszólalók közül többen is úgy vélték, hogy a fiatalembert roma származása miatt támadták meg. A demonstrálók előtt a megtámadott roma fiú szülei elmondták, gyerekük jobban van. Az édesapa közölte, a félmilliós rendőrségi felajánlás mellett újabb ötszázezer forintos jutalmat adnak annak, aki értékelhető információt tud adni a támadóról. Mécs Imre szabad demokrata országgyűlési képviselő a tömegből szólva azt mondta: "átvállaljuk".