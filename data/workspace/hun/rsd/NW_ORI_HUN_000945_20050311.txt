A várt mértékben nőtt a külkereskedelem hiánya

A külkereskedelmi mérleg hiánya januárban 198 millió euró volt előzetes adatok szerint; a deficit így 115 millió euróval nőtt egy év alatt - közölte honlapján a Központi Statisztikai Hivatal (KSH) pénteken. Elemzők 200 millió eurós hiányra számítottak. 

Az export az előzetes adatok szerint 11,6 százalékkal, 3,46 milliárd euróra, az import 15 százalékkal 3,66 milliárd euróra nőtt. Az ország a januári kivitel 80, a behozatal 70 százalékát az EU 24 tagállamával bonyolította - olvasható a KSH jelentésében.