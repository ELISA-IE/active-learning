Bevásárolt Kínában a Deutsche Bank

A kínai bankpiacon terjeszkedik a Deutsche Bank. A német bank tíz százalékos részesedést vásárolt a Huasia Bankból. A két bank várhatóan jövő évben indít közös hitelkártyát. A kínai kormány az utóbbi időben komolyan támogatni kezdte a külföldi bankokkal való együttműködést, ennek nyomán az ING, a Royal Bank of Scottland, a Bank of America, a HSBC már be is vásárolt a kínai piacon.

Újabb külföldi nagybank jelent meg a kínai piacon. A Deutsche Bank 9,9 százalékos részesedést vásárolt kína negyedik legnagyobb bankjából, a Huasiából. A szintén német Sal Oppenheimer ugyanakkor 4,1 százalékot vásárolt a kínai bankból. A cégek szerint több területen indul majd együttműködés a Huasiával.

A Deutsche Bank nem először fektet Kínába: a sencseni Harvest Fund Managementben 20 százaléknyi részvényt birtokol. A földalap után a Huasiával a Deutsche Bank most a kínai tőzsdén is megjelent. A Huasia közleménye szerint jövőre jelennek meg közös kártyacsaláddal a kínai piacon.

A németek 272 millió eurót fizettek a Huasia tíz százalékáért. "Lehetett volna alacsonyabb az ár, ha a Deutsche Bank nem siet ennyire hogy Kínába fektessen" - nyilatkozta a BBC Newsnak Jü Jünggang, a Guotai Junan Securities piaci elemzője - "A Huasián kívül azonban alig maradt a Deutsche számára számba vehető célpont" - indokolja a német bank sietségét Jünggang.

A kínai kormányzat az utóbbi időben bátorítani kezdte a külföldi bankok megjelenését a kínai piacon. Az ING, a Royal Bank of Scotland, a Bank of America és a HSBC már be is vásároltak kínai bankokba. A korábban pangó és korrupt kínai bankszektor a kapott tőkeinjekciókkal ki tudja elégíteni a belső piac növekvő hiteligényét. Jelenleg külföldi cég legfeljebb 25 százalékot birtokolhat kínai bankból, azonban ezt a megszorítást a jövőben feloldják - ez volt az egyik feltétele Kína felvételének a Világkereskedelmi Szervezetbe (WTO).