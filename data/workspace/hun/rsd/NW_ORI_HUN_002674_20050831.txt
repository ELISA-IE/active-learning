Minden harmadik magyar tud spórolni

Saját bevallása szerint csak minden harmadik magyar rendelkezik megtakarításokkal - derül ki a GfK piackutató intézet legfrissebb elemzéséből. A többség a spórolt pénzét forintbetétben tartja, ám sokan még mindig készpénzben őrzik megtakarított pénzüket.

A lakosságnak közel egyharmada rendelkezik olyan pénztartalékkal, amely a havi rendszeres kiadások fedezése után marad meg a jövedelméből. A megtakarításokkal rendelkezők többsége - pontosan 66 százaléka - forintbetétben helyezi el pénzét, ám még mindig magas, közel 25 százalék azoknak az aránya, akik hagyományos módon, készpénzben őrizgetik a pluszpénzt. A harmadik legkedveltebb megtakarítási forma az életbiztosítás, amelyet az önkéntes nyugdíjpénztár követ, utóbbit elsősorban a 30-49 éves korosztály választja.

A felmérésből az is kiderül, hogy a banki ügyeinket személyesen szeretjük intézni, a megkérdezettek döntő többsége személyesen tér be bankfiókjába ügyintézés céljából, és csak a válaszadók 28 százaléka használja e célból a saját bankjának automatáját.

A telefonos banki ügyintézést csak minden tizedik ügyfél részesíti előnyben, ők elsősorban a fiatalabb korosztályból kerülnek ki. Az internetet pedig az ügyfeleknek csekély 5 százaléka veszi igénybe, ha banki ügyeket kell intéznie, még ennél is alacsonyabb a mobilbankolást alkalmazók száma.

A gyakoriság tekintetében más a reláció: a számlavezető bankjába az ügyfél átlagosan 3-4 hetente tér csak be. Viszont aki él ezzel a szolgáltatással, az sokkal gyakrabban látogatja az internetbankot, egy ügyfél havonta átlagosan hat alkalommal is felkeresi bankjának internetes honlapját.

Az e-bankinget, tehát a telefonos és internetes banki ügyintézést az ügyfelek többsége igénybe veszi, ha a számlaegyenlegére kíváncsi, miközben 50 százalék felett van azoknak a száma is, akik átutalások és közüzemi számlák intézésére használják.