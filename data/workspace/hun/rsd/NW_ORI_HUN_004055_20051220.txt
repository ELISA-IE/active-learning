Roham a budapesti piacokon

A háziasszonyok megrohanták a budapesti piacokat az ünnepek előtti utolsó napokban. A legnagyobb sláger most a hal, ezen belül is a halászlének való, élő ponty - közölte a Nagycsarnok vezető felügyelője kedden.

Az év más hétköznapjain hozzávetőleg tízezren, most háromszor annyian keresik fel a csarnokot. A tapasztalat szerint ilyenkor a plázákkal szemben a hagyományos bevásárló helyek élveznek előnyt a vásárlók körében, mert itt biztosan jó minőségű hazai termékekhez juthatnak, valamint ezt diktálja a hagyomány és az alkudozással járó személyesebb kontaktus a vevő és az eladó között - mondta Szabó Benjámin, a Nagycsarnok vezetője.

Különösen hosszú sorok kígyóznak az 5 halas standnál, ahol a folyami mellett kapósak a tengeri halak, rákok is. A tartályos teherautók naponta többször is fordulnak, hogy a friss hal ne fogyjon ki. A csarnok 30 hentesüzlete előtt is állandóan nagy a tumultus, elsősorban kocsonyának való fejhúsért megy a harc, de bőséges a kínálat a töltött káposzta alaphúsaiból is.

A Fehérvári úti csarnokban alkalmi halárusok is bekapcsolódtak a munkába a gyorsabb kiszolgálás érdekében - hívta fel rá a figyelmet Páles Miklós felügyelő. Ugyancsak keresett a pulyka, ezen belül is sokan veszik a 3-4 kilós minipulykát. Általában megnőtt a hazai baromfi ázsiója, a " garantáltan magyar termék" felirat vonzza manapság a vevőket. Viszik a vecsési káposztát, egyéb savanyúságokat, és a beiglinek való mákot, diót is. Ugyanakkor viszonylag olcsón - fél kilóját 495 forintért - kész beiglit is lehet kapni.

A Bosnyák téri piacon is bőséges a választék - mondja Bak István felügyelő. Itt a meglévő mellé sátor alatt egy újabb halas standot kellett nyitni, hogy a harcsa, pisztráng, fogas iránti kereslettel lépést tartsanak az árusok. Sokan vesznek a családi karácsonyi díszvacsorára kacsát, libát is. A kedd délelőtt érkezett friss libamájszállítmány például percek alatt elfogyott. Viszik a vevők az őstermelők pultján tornyosuló gyümölcsöt, a mákot, diót is, s persze javában tart a karácsonyfa vásár.