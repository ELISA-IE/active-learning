London szerint Izrael bekeríti a palesztinokat

Kelet-Jeruzsálem elszigetelésének szándékával vádolja Izraelt a brit külügy - egy titkos irat tanúsága szerint. A Guardian által ismertetett dokumentum szerint azzal, hogy Izrael meg akarja akadályozni Kelet-Jeruzsálem majdani palesztin fővárossá válását, a közel-keleti béketervet veszélyezteti, és radikalizmus felé hajtja a városrész arab lakosságát.

Izrael illegális telepek létesítésével és a ciszjordániai védőfallal arra törekszik, hogy megszállja Jeruzsálem arabok lakta részét, így akadályozva meg, hogy az legyen a majdani palesztin állam fővárosa - írja a Guardian egy titkos brit külügyi dokumentumra hivatkozva. 

A brit lap szerint a dokumentum szokatlanul őszinte betekintést enged az izraeli szándékok brit értékelésébe. Az irat szerint Ariel Saron kormánya azzal, hogy megpróbálta Kelet-Jeruzsálemet politikai alkun kívül helyezni, veszélyezteti a közel-keleti béketervet, és a városrész lakóit szélsőséges ideológiák és csoportok irányába hajtja. 

A Guardian által megszerzett dokumentumot eredetileg hétfőn terjesztették az európai uniós miniszterek tanácsa elé azzal a felhívással, hogy mondjanak ellent az izraeli politikának, különösképp a kelet-jeruzsálemi palesztin politikai aktivitás elismerése tekintetében. A tanács azonban - olasz nyomásra - a jövő hónap elejéig visszatartotta az ügyet. A brit lap szerint Izrael Olaszországot tartja legmegbízhatóbb európai szövetségesének.

A kelet-jeruzsálemi brit konzulátus által készített irat szerint Saron terve, hogy a hatalmas Mále Adumim telepet több ezer otthon építésével összekösse Jeruzsálemmel "azzal fenyeget, hogy teljesen bekerítik a városrészt zsidó telepekkel, két különálló földrajzi területre osztva Ciszjordániát. A jeruzsálemi izraeli tevékenység megsérti mind a (közel keleti békét célzó) Útitervben előírtakat, mind a nemzetközi törvényeket" - idézi a brit lap a dokumentumot.

A brit külügy szerint a védelmi célokat szolgáló betonkerítés építését arra használják fel az izraeliek, hogy arab földeket sajátítsanak ki a városban és körülötte. "Ez gyakorlatilag a palesztin területek megszállása, és nem lehet majd visszacsinálni anélkül, hogy erőszakkal kelljen eltávolítani nagyszámú telepest, és újra kelljen húzni a határokat" - áll az iratban. 

A dokumentum szerint emellett a palesztinok a városba be, illetve onnan kifelé tartó mozgásának szigorú ellenőrzése is azt a célt szolgálja, hogy megakadályozzák Kelet-Jeruzsálem arab lakosságának növekedését. "Ha a védőfal elkészül, Izrael ellenőrzi majd a bejutást a városrészbe, és elzárják elővárosaitól - Betlehemtől, illetve Ramallahtól -, valamint Ciszjordániától is." 

Az irat azt állítja, Izrael fő célja, hogy alacsonyan - 30 százalék alatt - tartsa Jeruzsálem arab lakosságának arányát. (Kelet-Jeruzsálem 410-ezres lakossága a város összlakosságának 58 százalékát teszi ki, ebből 184 ezren zsidók, és 226 ezren arabok.) Mindez aláássa a kettős állam létrehozásának esélyeit, mivel a palesztinok egyik legfőbb követelése, hogy Kelet-Jeruzsálem palesztin uralom alá kerüljön.

A palesztinok attól tartanak, hogy Izrael az egyoldalú kivonulási terv leple alatt "meglóg" a városrésszel, emellett az izraeli törekvések nyomán nagy a veszélye, hogy radikalizálódik Kelet-Jeruzsálem idáig viszonylag nyugodt lakossága - írja a Guardian. 