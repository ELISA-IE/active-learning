Halálos kór terjed Angolában

A helyiek félelemből fakadó ellenállása akadályozza az egészségügyi szervezeteket abban, hogy hatékonyan küzdjenek az egyre terjedő Marburg-vírus ellen Angolában. Az emberek nem engedik elvinni beteg hozzátartozóikat, és olyan is volt, hogy megdobálták az önkéntesek autóit. Eddig 203 ember halálát okozta az Ebolához hasonló kórokozó.

Eddig 203 ember halt meg Angolában a halálos Marburg-vírus okozta fertőzés miatt. A járvány terjedésének megakadályozása ellen küzdő egészségügyi szervezetek szerint a dolgukat a helyiek ellenállása nehezíti, akik nem akarják engedni, hogy az "űrhajósnak" öltözött egészségügyi önkéntesek elvigyék beteg hozzátartozóikat. 

A múlt héten még olyan is előfordult, hogy a feldühödött helyiek kövekkel dobálták meg az Egészségügyi Világszervezet (WHO) munkatársainak gépkocsiját Uige tartományban, ahol a fertőzéses esetek 90 százalékát regisztrálták. Az incidens miatt egy időre fel is kellett függeszteni a WHO tevékenységét. 

"Az emberek egyszerűen nem jönnek el az elkülönítőbe, otthon rejtegetik beteg hozzátartozóikat félelmükben" - közölte az Orvosok Határok Nélkül (MSF) nevű nemzetközi szervezet helyi koordinátora. Egy másik orvos szerint gyakran csak akkor szólnak nekik, ha a beteg már meghalt, hogy intézkedjenek a holttestről. A WHO kampányt indított, hogy felvilágosítsa az embereket a betegséggel kapcsolatos intézkedésekről, amelyek kulcsfontosságúak a betegség továbbterjedésének megakadályozásában. 

Az MSF az uige-i általános kórházban alakított ki elkülönítőt a fertőző betegeknek, de azt javasolja, hogy az egész kórházat zárják le a nem fertőzött emberek elől, nehogy az ott más okok miatt kezeltek is elkapják a halálos kórt. A helyiek ellenállásán kívül ugyanakkor komoly problémát okoz, hogy az angolai kórházakban nem mindenütt tartják be még az alapvető higiénés szabályokat sem, és a hosszú éveken át húzódó polgárháború miatt romokban heverő egészségügy kapacitását már kimerítette a mostani járvány.