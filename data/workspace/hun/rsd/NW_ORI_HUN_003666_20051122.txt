Útlezárással tiltakoznak a vámosszigor ellen

Kedden várhatóan útlezárással tiltakoznak a környéken élők amiatt, hogy a román és az ukrán határszakaszon többórásra nyúlik a várakozás - írja a Népszabadság. Ennek oka főleg a szigorú vámellenőrzés - a VPOP a cigaretta- és benzincsempészek ellen igyekszik szigorúan fellépni. 

Félpályás útlezárást terveznek az ukrán és a román határ közelében élők, hogy így tiltakozzanak a szigorított vámellenőrzések ellen és azért, mert ezek miatt 8-10 vagy még több órát kell várakozni a belépés előtt - írja a Népszabadság. 

A VPOP eredetileg a madárinfluenza-veszély miatt hozott uniós intézkedésekkel magyarázta a szigort, de később beismerték, hogy a cigaretta- és benzincsempészeket akarják kiszűrni. A VPOP illetékesei a lapnak elismerték, a szigorított ellenőrzésekre és a szabálytalanságok következményeire vonatkozó tájékoztatás nem volt tökéletes, de a szigorból nem engednek. 

A vámosok adatai szerint a márciusban indult akció miatt 46 százalékkal csökkent a határfogalom a térségben, ami Bencze József vezérőrnagy, a VPOP rendészeti főigazgatója szerint egyértelműen a cigaretta- és a benzinturizmus visszaszorulását jelzi. 

A múlt héten azt rendelték el, hogy minden belépő autóssal ki kell töltetni egy kérdőívet, amire felírják a be- és a kilépés időpontját, és a kilométeróra állását. Kiderült, hogy tömegesen jönnek tele tankkal olyan személy- és tehergépkocsik, amelyek néhány órával később szinte üres tartállyal térnek vissza a szomszédos országba. Gyakoriak az olyan autók, amelyek közlekedésre már alig alkalmasak, de 750-800 literes üzemanyagtartályaik vannak. 

Ezt feltehetően mind feketén adják el. Ez azonban szabálysértés, és akit tetten érnek, a jövedéki bírság mellett az eladott üzemanyag utáni vámot, a forgalmi és a jövedéki adót is meg kell fizetnie. A hatályos megállapodások értelmében minden autó annyi benzint hozhat vámmentesen az országba, amennyi a gyári tartályaiba fér, plusz tíz litert. A vámőrség azt fontolgatja, kezdeményezik, hogy nálunk is vezessék be az ide vonatkozó uniós szabályozást, amely 200 literben maximálja a vámmentesen behozható üzemanyag mennyiségét - írja a Népszabadság.