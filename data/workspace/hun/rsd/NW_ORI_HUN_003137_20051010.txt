Óvszer-automatákat tennének a középiskolákba

A nem kívánt terhességek és nemi betegségek elleni védekezés elősegítésére az Egészségügyi Minisztérium minden középiskolában óvszer-automatákat állítana fel. Az [origo] által megkérdezett iskolaigazgatók azonban nem lelkesednek az ötletért. Szerintük a felvilágosítás sokkal fontosabb feladat lenne, az óvszer-automatáknak pedig nem az iskolában van a helye. Arra is felhívták a figyelmet, hogy a nyolcosztályos iskolákba nem csak az érintett korosztály, hanem jóval kisebbek is járnak. 

Vojnik Mária, az Egészségügyi Minisztérium politikai államtitkára egy tanácskozáson felvetette, hogy skandináv-angolszász mintára a középiskolákban, illetve azok környékén óvszer-automatákat kellene felállítani. Az államtitkár az [origo]-nak elmondta, hogy ezt részben a 18 éven aluli lányok körében nem csökkenő abortuszok száma, részben pedig a nemi betegségek terjedése indokolja. Vojnik Mária hozzátette, hogy mivel a fiatal lányok hormonális fogamzásgátló használata problémás, az óvszer-automaták különösen hasznosak lennének.

Gógl Árpád, a Fidesz egészségpolitikusa szerint az automaták felállítása az iskolákban pótcselekvés. "A védekezésre való felkészítés sokkal fontosabb lenne, ennek kellene bekerülni a tanrendbe, megfelelő tananyag és szaktanári háttér kellene inkább" - mondta. A politikus hozzátette, hogy az egészségnevelésre szánt pénz teljesen hiányzik a jövő évi költségvetés tervezetéből, így azt sem tudja elképzelni, hogy miből fogják finanszírozni az automatákat. 

Az [origo] által megkérdezett iskolaigazgatók nem lelkesedtek az ötletért. Mindannyian egyetértettek abban, hogy az óvszer-automatáknak nem az iskolában van a helye. "Értem, hogy ennek racionális okai vannak, de nem vagyok túl lelkes. A gyerekek ilyen problémáit nem egy óvszer-automata oldja meg. Ez ennél összetettebb kérdés, a felvilágosítás sokkal fontosabb lenne" - fogalmazott Somogyi István, a budapesti Berzsenyi Dániel Gimnázium igazgatója. Endrődi Gábor, a Petőfi Sándor Gimnázium vezetője szerint azok a diákok, akiknek szükségük van óvszerre, be tudják szerezni a patikákban vagy a szupermarketekben. "Ezt nem az iskolában kell megvenni" - tette hozzá. 

Bajkó Judit, a Szilágyi Erzsébet Gimnázium igazgatója felhívta a figyelmet, hogy jónéhány iskola, így a Szilágyi is, nyolcosztályos. Vagyis nem csak az érintett korosztály, hanem jóval kisebbek is látogatják, akiknek nem kellene okvetlenül szembesülniük egy óvszer-automatával. "Nem az a fő probléma, hogy hol vegyék meg az óvszert, inkább az, hogy tudatosodjon bennük, hogy szükségük van rá. Ehhez pedig nem automata, hanem felvilágosító munka kell. Inkább arra költsünk többet, hogy tisztában legyenek a gyerekek azzal, hogy védekezniük kell" - mondta az igazgatónő.