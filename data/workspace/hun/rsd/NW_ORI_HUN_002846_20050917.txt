Részegség miatt őrizetbe vették Bush unokaöccsét

Köztéri ivászat miatt őrizetbe vették a floriadai kormányzó fiát, John Ellis Busht, és csak óvadék ellenében engedték ki a fogdából. Az elnök unokaöccse nem engedte magát megbilincselni, ezért emiatt is vádat emelnek ellene.

Péntek hajnalban letartóztatták George Bush amerikai elnök unokaöccsét, John Ellis Busht, aki a floridai kormányzó Jeb Bush fia - jelentette az AP hírügynökség. A 21 éves fiút azért vették őrizetbe, mert közterületen 'részegeskedett' egy austini utcasarkon. Mivel nem engedte magát megbilincselni, és ellenállt a a rendőri intézkedésnek, ezért a köztéri ivászat mellett még egy vádponttal bővült a "bűnlajtsroma". A fiút két és fél ezer dollár óvadék ellenében szabadlábra helyezték.

"Támogatni fogjuk a fiunkat" - nyilatkozta Jeb Bush az esettel kapcsolatosan. Nem ez az első eset, hogy Jeb és Columba Bush gyermekeinek meggyűlik a baja a hatóságokkal. A floridai kormányzó Noelle nevű lányát 2002 januárjában azért tartóztatták le, mert hamis recepttel próbált meg Xanax szorongásoldó tablettát kiváltani egy patikában. Mivel vállalta a drogelvonókúrát, ejtették ellene a vádakat, de a rehabilitáció ideje alatt kétszer is rajtakapták az előírások megszegésén.