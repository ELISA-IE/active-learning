Gibsont akarják Schwarzi helyett Kaliforniában

Kiábrándultak Schwarzeneggerből kaliforniai párttársai, és már ki is néztek egy másik sztárt kormányzónak. A republikánusok helyi elnöke által igazi konzervatívnak tekintett Mel Gibsont azonban még meg kell győzni erről - írja a Guardian. Ha ez sikerül előfordulhat, hogy hollywoodi belharccá válik a kormányzóválasztás. A demokrata oldalon ugyanis Warren Beatty indulását rebesgetik a jövőre esedékes választáson.

Annyira kiábrándultak Arnold Schwarzeneggerből a kaliforniai repulikánusok, hogy más - ugyancsak hollywoodi - sztárt szeretnének kormányzójelöltnek. Mike Spence, a helyi republikánusok elnöke szerint "más jelölteket kell keresnünk, mert az utóbbi hetekben Schwarzenegger úgy viselkedett, mint aki szeretne visszamenni Hollywoodba" - idézte a Guardian.

Az elnök szerint kormányzónak - a Passió című filmjének sikere, az őssejtkutatással, illetve a márciusban meghalni hagyott, agysérült Terri Schiavo ügyével kapcsolatos véleménye alapján - Mel Gibson lenne a legalkalmasabb. Spence honlapot is indított azért, hogy meggyőzze Gibsont, szálljon ringbe az USA leggazdagabb államának kormányzói posztjáért. "Mind gazdasági, mind társadalmi tekintetben bebizonyította konzervatív voltát, és a Passió sikere azt is igazolta, képes megszólítani az embereket" - közölte a republikánus elnök.

A republikánusok már azzal sem voltak elégedettek, hogy, az amúgy kikezdhetetlen népszerűségnek örvendő Schwarzeneggert, egyre kevesebben kedvelik, és a múlt hónapban teljes kudarcot szenvedett több, általa népszavazásra bocsátott kérdésben. A republikánusokat végül az bőszítette fel igazán, hogy egy demokratát - ráadásul egy Kennedy-leszármazottat - tett meg kabinetfőnökének a kormányzó. A republikánusok úgy érzik, Schwarzenegger félredobja őket.

A színészből lett kormányzó ugyan azt állítja, jövőre újra indul a posztért, ám az a hír járja, hogy két hollywoodi ajánlata is van: egyik a Terminátor 4, a másik pedig a Két tűz között (True Lies) folytatása. Gibsont ugyanakkor hivatalosan még meg sem tudták keresni a republikánusok. A színész irodája nem volt hajlandó kommentálni a kezdeményezést, a republikánusok pedig csak abban reménykednek, hogy sikerül kijárniuk egy kihallgatást Gibsonnál, amelyen majd megpróbálják meggyőzni. Ha ez sikerül, érdekes kormányzóválasztás elé néznek a kaliforniaiak: a republikánus oldalon, az újabban vallásos témájú filmjeivel arató Gibson, míg a demokraták oldalán - a pletykák szerint - Madonna egykori Dick Tracyje, Warren Beatty szállhat ringbe a posztért.