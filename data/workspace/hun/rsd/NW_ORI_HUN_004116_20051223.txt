A Szonda szerint sincs előnyben a Fidesz

A Szonda Ipsos közvélemény-kutató cég decemberi felmérése szerint az MSZP és a Fidesz fej-fej mellett áll: a teljes lakosság körében 29 százalék szavaznaa szocialistákra, 28 a Fideszre. A biztos szavazók között mindkét nagy párt 45 százalékot kapna - derült ki a Népszabadságban ismertetett felmérésből. Az utóbbi napokban megjelent Tárki-Századvég és a Medián kutatások szerint is kiegyenlítettek lettek az erőviszonyok, egyedül a Gallup mérte azt, hogy a Fidesz növelte előnyét.

Szinte teljesen azonos az MSZP és a Fidesz népszerűsége a Szonda Ipsos közvélemény-kutató cég decemberi felmérése szerint. A Népszabadságban közölt vizsgálatból az derült ki, hogy a teljes lakosság körében 29 százalék a szocialistákra, 28 százalék pedig a Fideszre voksolna. A biztos választók között mindkét nagy pártot 45 százaléknyian támogatják. A két nagy párt mellett az SZDSZ-nek van még esélye átlépni az ötszázalékos parlamenti küszöböt, mivel az összes megkérdezett 3, a biztos szavazók 4 százaléka szavazna a pártra.

A felmérésből kiderült az is, hogy az MSZP sokkal népszerűbb a fővárosban, ahol jelenleg 36 százalékon áll, míg a Fidesz itt csak 19 százalékra számíthat. A nagyobbik ellenzéki pártnak viszont jóval több, 33-35 százalék körüli a támogatója a falvakban, valamint a kisvárosokban.

A Szonda Ipsost megelőzően a Gallup, a Tárki-Századvég és a Medián is közzétette saját felmérését. Egyedül a Gallup adatai szerint növelte népszerűségét a Fidesz, a többi cég adatai szerint kiegyenlítettek az erőviszonyok. A Gallup szerint ugyanis a választók 31 százaléka voksolna a nagyobbik ellenzéki pártra, 24 százalék a szocialistákra.

A Tárki és a Századvég múlt héten közölt vizsgálata szerint az összes megkérdezett körében a szocialisták támogatottsága 31, a Fideszé 29 százalék, a biztosan szavazó pártválasztók között viszont a két párt iránti szimpátia kiegyenlített (44 százalék). A Medián múlt héten közölt felmérése szerint az MSZP támogatottsága a teljes népesség körében 32, a biztos szavazók között 40 százalék. A Fideszre a teljes népesség 35 százaléka szavazna, a biztos szavazóknak pedig 43 százaléka szimpatizál a nagyobbik ellenzéki párttal.