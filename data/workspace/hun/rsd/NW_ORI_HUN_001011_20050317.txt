Szíjjal verik a drogfüggőket az orosz elvonón

Ágyhoz bilincselik és bőrszíjjal verik a drogfogyasztókat az oroszországi Jekatyerinburg drogrehabilitációs intézetében. Az évek óta működő intézményben a drogfüggőket állatoknak tartják az ápolók, voltak, akiknek a lábát törték el, fához kötözték és éheztették őket. Az intézetbe legtöbbször szüleik utalják be a fiatalkorúakat. 

A Drogmentes Városért nevű jekatyerinburgi szervezet sajátos módszert dolgozott ki a heroinfüggők leszoktatására. A bekerülő drogfogyasztókat és -terjesztőket ágyakhoz bilincselik, rendszeresen bőrszíjjal verik és éheztetik. A drogrehabilitációs intézetszemtanúk szerint inkább börtönre hasonlít mint drogelvonóra. Az intézetbe legtöbbször saját szüleik utalják be a fiatal drogosokat. A szülők több mint 1000 dollárt fizetnek a 12 hónapos kezelésért, emellett aláíratnak velük egy olyan papírt is, amelyben elismerik, hogy az őröket nem terheli felelősség a fiataloknál jelentkező esetleges testi károsodásért, halálesetért. 

"Az első napon addig verjük őket bőrszíjjal, amíg a hátsó felük be nem lilul," mondta Igor Varov, a Drogmentes Városért szervezet egyik alapítója. "Minden héten új szíjakat kell vennünk, mert túlságosan megpuhulnak, de a Gucci bőrövek minősége lenyűgöz bennünket." 

"A drogfüggők állatok, akik nem tudják megítélni, mi a jó és mi a rossz. Ha legközelebb be akarják lőni magukat, akkor majd a verés fájdalmára emlékeznek, és nem pedig a drog eufóriájára,"  - számolt be Varov a jekatyerinburgi módszerről. 

Jevgenyij Roizmant, a szervezet egyik alapítóját képviselővé választották az orosz Dumában. Roizman korábban úgy nyilatkozott, hogy a drogfüggőség nem betegség, hanem fegyelmezetlenség. "Milyen betegség veszi rá az embert, hogy lopjon, gyilkoljon, eladja magát, sírba vigye a szüleit?" - tette hozzá. Szerinte Jekatyerinburgban a tádzsikok és a cigányok terjesztik a drogokat, és megérdemlik, hogy bűnhődjenek. Mivel a Drogmentes Városért szervezet vezetői szerint a rendőrség nem tudja megállítani a drogkereskedelmet, és együttműködik a terjesztőkkel, már a szervezet 1999-es alapításakor is azt a célt tűzték ki, hogy saját kezükbe veszik a drogellenes harcot.

Ennek során egy dealerkedéssel gyanúsított férfit például a fához kötöttek táblával a nyakában, melyen az állt: "Én vagyok az, aki mérgezem az ifjúságot." Másoknak a lábát törték el, volt akinek a házát gyújtották fel. 

Az intézet egyik volt lakója, Andrej arról számolt be, hogy amikor meg akart szökni, annyira megverték, hogy három hétig feküdt utána a kórházban. "Ezek mind szadisták. Imádják a hatalmat, erről szól az egész. Nehezen nevezhető ez terápiának" - mondta. A rendőrség számos olyan fiatal vallomását felvette, akiket a táborban bilinccsel felfüggesztettek egy vaskorlátra, majd hosszú ideig lógva hagyták őket. 

Egyes vélemények szerint a Drogmentes Városért kiterjedt maffiakapcsolatokkal rendelkezik, és a drogellenes kampány csak eltereli a figyelmet a valódi problémákról, a városban ugyanis kevés a munka, nagy a szegénység, a fiatalok előtt nem áll biztató jövőkép. Roizman szerint a bűnözők legtöbbje drogfüggő, így az autólopásokért, csalásokért a drogosok felelősek. Ezt a véleményt a városlakók nagy része is osztja, ezzel magyarázható, hogy a szülők olyan sok 18 év alatti fiatalt küldenének az intézetbe, hogy nem is jut nekik hely.

A rehabilitációs intézet az orosz kormánytól ugyan nem kap támogatást, és sokan ellenzik az ott alkalmazott módszereket, a Drogmentes Városért szervezet élvezi a jekatyerinburgi püspök támogatását. 