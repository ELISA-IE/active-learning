Katolikus rádióvá változik az Extrém

Januártól megszűnik az Extrém Rádió, helyét a katolikus Mária Rádió foglalja majd el- olvasható a keddi Népszabadságban. Az Országos Rádió és Televízió Testület tagjainak többsége jóváhagyta a változást, melynek során "imádkozó adó" lesz a magát többek között "másság, vadság és vagányság" jelszavakkal hirdető Extrémből.

Januártól a katolikus Mária Rádió lesz fogható a 94,2 MHz-es frekvencián, amelyen korábban az Extrém Rádió sugárzott - derül ki a keddi Népszabadságból. A Habsburg-Lotaringiai Mihály által vezetett társaság állítólag 150 millió forint körüli összegért vette meg az Extrém Rádió sugárzási jogát, miután öt éven át hiába próbált frekvenciát szerezni az Országos Rádió és Televízió Testület (ORTT) pályázatain.

Az ORTT döntés-előkészítő irodája nem támogatta a váltást, mivel a műsorok jelentősen át fognak alakulni, s ezért szerintük inkább új pályázatot kellett volna kiírni a frekvenciára. Az Extrém korábbi műsoraira jellemző, hogy alapítói között volt Árpa Attila, Fiala János pedig most távozik a rádiótól. "Érzések, melyeket a rádió arculata kelt: szabadság, másság és újdonság, igényesség, vadság és vagányság" - olvasható az Extrém honlapján. 

A tiltást javasló előterjesztést az ORTT MDF-es delegáltja változtatta engedéllyé egy módosító indítvánnyal, ebben támogatta a hatóság elnöke, valamint a fideszes és az MSZP-s tag is. Csupán az SZDSZ delegáltja, Tímár János ellenezte a döntést, melyet az MSZP-s Ladvánszky György többek között azzal indokolt, hogy az Extrém nem tartotta be egyes vállalásait.

"Imádkozó rádiót alapítunk" - mondta a Népszabadságnak Szederkényi Károly, a Mária Rádió főszerkesztője. A katolikus adó egy nemzetközi, olasz alapítású hálózat részeként fog működni, ugyanezen a néven Erdélyben és Délvidéken is sugároz rádióállomás.

Magyarországon már két katolikus adó is fogható: a Magyar Katolikus Rádió, valamint a Szent István Rádió, amely Egerben, Miskolcon, Sátoraljaújhelyen és Hatvanban hallgatható.