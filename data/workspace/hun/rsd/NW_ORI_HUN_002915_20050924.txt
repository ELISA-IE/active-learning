Fohászkodók és őrült kísérletezők hurrikánföldön

"Felemelem a kezem és azt mondom, ámen". "Isten megment minket". Ilyen és hasonló bejegyzések érkeztek azokra az internetes naplókra, amelyeket a Rita hurrikán útjában fekvő amerikai városok lakói írtak, egészen a legutolsó pillanatokig. A blogokból kiderül, hogy teljes káosz uralkodott el a menekülők között. Kétmillió ember hagyta el otthonát, egyes helyeken több száz jármű torlódott össze üzemanyagra várva. Érkeztek bejegyzések őrült kísérletezőkről is. Két fiatal úgy döntött, hogy az egyik strandon, egy utánfutóban próbálják átvészelni a valaha volt egyik legerősebb viharnak tartott Ritát. Káosz, imák, menekülés. Ilyen az élet - ahogy az egyik naplóíró nevezte a térséget - hurrikánföldön.

"Csövesek és éhezők. Isten megment minket" - állt pénteken délután egy houstoni hajléktalan által cipelt transzparensen. "Én már megszoktam a nagy viharokat, kansasi vagyok" - próbálta bíztatni magát a szakállas fiatalember, amikor az egyik központi houstoni hurrikán blog írója arról kérdezte, nem tart-e a közeledő Ritától, amelyet minden idők egyik legpusztítóbb szélviharának jósoltak. "Nem hinném, hogy olyan borzasztó lesz" - vágta rá a hajléktalan, aki pénteken még menedéket keresett a szélvihar elől. A nemzeti gárda csapatai megengedték neki, hogy meghúzza magát az ő főhadiszállásuk garázsában. De csak akkor, ha végképp nem talál más menedéket.

Egy társa nem is próbálkozott azzal, hogy olyan helyet keressen, ahol befogadják. "Én hiszek Istenben. Minden rendben lesz" - mondta az asszony. Az egyik houstoni pályaudvaron húzta meg magát, annak ellenére, hogy a jelentések szerint pénteken délig a hivatalos menedékek közül csak egy telt meg. Az emberek inkább menekülni próbáltak, nem sokan kísérleteztek a maradással. Nem biztos azonban, hogy jól döntöttek.

Csütörtökön például több mint 600 busz és autó torlódott fel az egyik környező település, Lufkin környékén az utakon. Benzinre vártak. "Vannak ott valamerre tankerkocsik, de rengeteg időbe tellik, mire megtöltik a járműveket" - magyarázták a torlódás okát. Azok sem reménykedhettek azonban túl sok jóban, akik végül benzinhez jutottak. A Lafkinnál haladó 59-es út ugyanis teljesen beállt a sok autótól. Se előre, se hátra. Pénteken reggel az egyik autós arra panaszkodott, hogy hiába állt az egyik környékbeli úton 12 órát, egy tapodtat sem ahaldt előre.

Az utakon kialakult dugókban ácsorgók az éjszakát nem szívesen töltötték a szabad ég alatt. Aki tehette, mindent hátrahagyva a környék biztonságosnak vélt épületeiben húzta meg magát. "Végighívtuk az összes templomot" - mesélte egy férfi, aki családjával egy közeli baptista gyülekezet templomában talált menedéket. Az egész család a földön aludt, de a férfi szerint ez volt életük legjobb éjszakája.

Bár néhány börtönt is kiürítettek Houstonban, sokan nem hagyták vagy nem tudták elhagyni a várost. "Felemelem a kezem és azt mondom, ámen" - írta egy houstoni csütörtökön, miután a hatóságok mindenkit felszólítottak, hogy ha eddig nem hagyta el otthonát, akkor maradjon otthon és ott húzza ki a Rita hurrikán végéig, mert az utak zsúfoltak és járhatatlanok. Ernie, az ügyvéd, aki a helyszínen élte túl a New Orleansra lecsapó Katrina hurrikánt azt tanácsolta olvasóinak, hogy ne csak elemekkel és gyertyákkal szerelkezzenek fel. Legalább ilyen fontos valami nyugtató, mondjuk egy kis bor vagy pezsgő. Az utolsó készletekkel csütörtökön töltötték fel houstoni üzleteket, ekkor vásárolhattak utoljára az emberek. Kernyér, tej, ezek voltak a legkelendőbb cikkek.

A houstoni állatkert még az állatokat is felkészítette a viharra, amennyire lehetett. A pulykákat a női látogatóknak kialakított pihenőszobákba zsúfolták, a hangyászok a szibériai tigris barlangjába kerültek.

Akadnak persze olyanok is, akik nem kényszerből várják be a hurrikánt. Kamaszok megpróbáltak kirabolni egy houstoni iskolát csütörtökön éjszaka. Miuán elkapták őket elmondták, abban bíztak, hogy a hatóságok figyelmét leköti a közelgő hurrikán és így senki nem veszi majd észre, hogy lába kélt az elektronikai berendezéseknek. A tanítást hétfőig elhalasztották a közelgő szélvihar miatt.

Két fiatalember pedig azért maradt, mert elhatározta, hogy a Rita útjába kerülő egyik tengerparton, a Jamaica Beachen vészelik át a vihart egy utánfutóban - olvasható az egyik blogban. A rendőrők szerint a part azon szakaszán 2,5 méteres vízállás várható.

A Rita hurrikán szemének kerülete szombaton reggel érte el az Egyesült Államok déli partjait Texas és Louisiana között. A BBC News szerint a Rita hurrikán a következő órákban csap le Texasra. Körülbelül 2 millió ember menekült el a hurrikán által fenyegetett térségből. A szél némileg csillapodott az előzetes várakozásokhoz képest. Erőssége szombaton reggel 195 km/óra volt. Rita annak ellenére is pusztító lehet, hogy veszített erejéből. Szakértők szerint komoly veszély fenyegeti a texasi olajfinomítókat és vegyi üzemeket. A szélvihar 4,5 méteres hullámokkal közelít, amelyek néhol a 6 métert is elérik. Eddig több mint 24 áldozatot szedett a vihar.