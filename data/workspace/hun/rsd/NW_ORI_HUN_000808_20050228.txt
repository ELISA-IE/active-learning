Volt sci-fi író az új francia csúcsminiszter

Thierry Bretont, a France Télécom elnökét nevezte ki a gazdasági és pénzügyi minisztérium élére Jacques Chirac francia államfő. Az eddigi tárcavezetőnek, Hervé Gaymard-nak azért kellett távoznia, mert kiderült: családjával 14 ezer euróért állami pénzen bérelt luxuslakásban lakott Párizs központjában. A távozó politikus - aki sokak szerint Franciaország következő miniszterelnöke vagy államfője is lehetett volna - egyébként több ingatlannal is rendelkezik - írja a Bruxinfo.

A France Télécom megmentése után jóval nagyobb feladat jutott Thierry Bretonnak: új csúcsminiszterként a francia gazdaságot kell talpra állítania. Az eddigi tárcavezetőnek, Hervé Gaymard-nak meglehetősen botrányos körülmények között kellett távoznia: a 44 éves miniszterről ugyanis kiderült, hogy feleségével és nyolc gyermekével 14 ezer euróért bérelt állami pénzen egy luxuslakást Párizs szívében. Sajtójelentések szerint egyébként a politikus több ingatlannal is rendelkezik, s ezek között volt olyan, amelyet ezen idő alatt bérbe adott.

Gaymard - aki mindamellett a megszorító intézkedések egyik szószólója volt - azzal védekezett, hogy fogalma sem volt a bérlemény díjáról, ennek ellenére azonban a közvélemény nyomására távoznia kellett a tárca éléről.

A miniszter alig három hónapig igazgathatta a francia gazdasági és pénzügyeket: a politikus egyébként Chirac egyik legfőbb bizalmasa volt, és sokak szerint Franciaország következő miniszterelnöke vagy akár - Nicolas Sarkozy ellenében - államfője is lehetett volna. Ezek után olyan találgatások is lábra kaptak, amelyek szerint pártbéli ellenlábasai "tettek keresztbe" Gaymard-nak.

Nagy a forgás a tárca élén

A frissen kinevezett miniszter - egy éven belül immáron a negyedik a tárca élén - nagy elismerésnek örvend üzleti és pénzügyi körökben. Thierry Bretonnak tulajdonítják, hogy néhány éve megmentette a Thomson Multimedia elektronikai gyártót a csődveszélytől, és neki köszönhető a France Télécom megmentése is.

A korábbi matematikatanár és sci-fi író meglehetősen kritikus időpontban kerül a minisztérium élére, és a Financial Times brit üzleti napilap szerint már-már lehetetlen feladattal kell megküzdenie: a költségvetési hiányt például úgy kell 3 százalék alá szorítania, hogy közben betartsa Chirac elnöknek az adócsökkentésre tett ígéreteit is. A gazdasági kilátások a jelek szerint közel sem rózsásak: Breton kinevezése napján jelentették be, hogy januárban a francia munkanélküliek száma csúcsot döntött, és átlépte a lélektani 10 százalékot. Ez az érték az utóbbi öt év legrosszabb eredménye, és elemzők szerint újabb csapást jelenthet a Raffarin-kormány megítélésére.