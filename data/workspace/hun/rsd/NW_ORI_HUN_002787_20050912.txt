Törvényesítenék az áfavisszatartást

Az áfakörbe tartozókat érzékenyen érintheti, hogy a kormány törvényesítené az áfavisszatartás tavalyi gyakorlatát. Az adóhatóság számára csak azután kezd el ketyegni az óra az áfa visszatérítésére, ha már megérkeztek az uniós kontrolladatok - írja a Napi Gazdaság. 

Az Európai Unió kontrolladatai pedig minden negyedév végére várhatók; sőt, amennyiben hiányoznak információk, azt utólagosan is megkérheti az Apeh, vagyis akár négy-öt hónapot is késhet a jelenlegi szabályozás szerint előírt 30, illetve 45 naphoz képest a visszautalás - véli Zara László, az Adótanácsadók Egyesületének elnöke. 

A szakértők szerint így komoly likviditási nehézségekkel nézhetnek szembe jövőre a havi áfafizetésre kötelezett cégek, ha visszaigénylő pozícióban vannak. Mindezt az ellenőrzési gyakorlat megkönnyítése érdekében határozta el a jogalkotó: a tervezet szerint általános szabály lenne, hogy külföldi adóhatóság megkeresése esetén az ellenőrzési határidőbe nem számít bele a kontrolladatok megérkezéséig eltelt idő. A revízió alá eső cégek emellett jövőre kötelesek lesznek a számlák mellett a szerződéseket is magyar nyelven rendelkezésre bocsátani - szól a tervezet. Zara szerint ez főként a külföldi tulajdonban lévő társaságoknál okozhat problémát. 

A kkv-szektort érintő társaságiadó-módosításon kívül nem tartalmaz igazán érdemi pozitív változást a tervezet - mondta Zara. A 10 százalékos tao-kulcsot sem tudják azonban majd sokan kihasználni, hiszen annak feltétele, hogy átlagosan legalább a minimálbér kétszeresének megfelelő munkabéren foglalkoztassa alkalmazottait a cég, valamint ne vegyen igénybe állami támogatást. Az eho novemberi eltörlésével kapcsolatban a szakértő megjegyezte: azt bőven ellensúlyozza majd a négyszázalékos egészségbiztosítási járulék osztalékági jövedelmekre való kiterjesztése 2007-től. 

László Csaba, a KMPG adópartnere az iparűzési adóval kapcsolatos módosításokat emeli ki, amelyek szerinte könnyíthetnek a vállalkozások terhein. Az a lehetőség ráadásul, miszerint a külföldi telephelyről származó, külföldön adózott adóalappal 90 százalékos mértékig csökkenthető az iparűzési adó alapja, nem kurtítja majd meg a helyi önkormányzatok bevételeit. E társaságok ugyanis eddig külföldi cégalapítással kerülték el az ott keletkezett jövedelem utáni adófizetést. 

A normál áfakulcs mérséklése az áfalevonásra nem jogosult szektorokban (például a pénzügyi szolgáltatások terén) jelent jövőre komoly megtakarítást - mondta a szakértő. A munkáltatói tb-terheket novemberi hatállyal a tételes ehóval megkurtító rendelkezés pedig főként az alacsony munkabéren foglalkoztató cégeknek kedvez, hiszen ez a bértömegtől függetlenül alakuló fix teher. A tb-járulékok 2009-ig tervezett, összesen ötszázalékos mérséklése László szerint barátinak nevezhető, bár ideális esetben a majdani 28,5 helyett 25 százalékos lehetne az összes munkáltatói járulékteher. Itt nyilván a költségvetési deficitcélok szabnak határt a mérséklésnek, hiszen minden egy százalékpontos csökkentés 40-50 milliárd forintos kiesést eredményezhet. 

A társasági adó kis- és közepes vállalkozásoknak szóló módosítása viszont nem lesz átütő erejű, az egyes cégek szintjén sem, hiszen inkább iparűzési adó és a munkáltatói járulékterhek nehezítik a gazdálkodást. László szerint - az előzetes hírekkel szemben - kimaradt a tervezetből a telefonáfa levonható arányának visszaállítása az uniós csatlakozáskor hatályban volt 50 százalékra. A szakértő becslése szerint ez 20-30 milliárd forintos kiesést jelentene a büdzsének, ám, ha az Európai Bizottság az ügyben beadványt készített KPMG-nek ad igazat, az kellemetlenséget okozhat a kormánynak. 

Egyelőre hiányzik a törvénytervezetből a bankfiókká alakulás esetén érvényesülő áfaelszámolás is. Az uniós versenyjoggal konform átalakulási szabályozás miatt ugyanis több társaság is mérlegelheti az átalakulást, viszont amennyiben egy szolgáltató a jelenlegi cégvagyont egy fióktársaságba helyezi át, annak áfáját köteles megfizetni, de levonására már nem jogosult. Ez egy-egy vállalat esetében László szerint akár milliárdos nagyságrendű hátrányt is okozhat - számol be a Napi Gazdaság.