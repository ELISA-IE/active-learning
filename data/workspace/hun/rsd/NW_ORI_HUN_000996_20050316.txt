Túl jónak tartják az euróhoz a brit gazdaságot

Ötvenedik negyedéve folyamatosan növekszik a brit gazdaság. Gordon Brown pénzügyminiszter a 2005-ös költségvetést bemutató beszédében optimizmusának adott hangot, és adócsökkentést ígért. A brit kormány ugyanakkor továbbra sem akar csatlakozni az euróövezethez.

A legjobb brit futballcsapatnál is jobbnak tartja  a brit gazdaságot Gordon Brown, a Blair-kabinet pénzügyminisztere. Brown az idei költségvetést ismertető beszédében kijelentette: a Chelsea 49 meccsen keresztül veretlen volt, a brit gazdaság azonban immár az ötvenedik negyedévben is növekszik. A miniszter szerint erre 300 éve nem volt példa. Brown további 3 - 3,5 százalékos növekedést vár 2005-ben, és újabb 3 százalékot 2006-ban.

A miniszter szerint a növekedés a térségben szokatlan árstabilitás mellett megy végbe. A 12 hónapra visszatekintő fogyasztói infláció jelenleg 1,6 százalék, és a pénzügyi év végén a költségvetési előrejelzés szerint nem lesz több 1,75 százaléknál. A 2006-os költségvetési évre és az utána következő évekre Brown rendre 2 százalék körüli inflációt jósolt.

"Amikor a gazdaságunk és a költségvetésünk is erős, megengedhetem a keményen dolgozó családok adóterhének csökkentését" - helyezett kilátásba adócsökkentést Brown. Michael Howard a konzervatív toryk vezetője felelőtlen pocsékolásnak tartja Brown adócsökkentési terveit, valamint a nyugdíjasokat támogató elképzeléseket. Howard szerint a költségvetés tisztán kampánycélokat szolgál, a pártvezető "szavazz most, fizess később" - büdzsének minősítette Brown költségvetését - tudósít a BBC News.

Brown szerint a brit makrogazdasági számok az előrejelzési időszak minden évében teljesítik az euróövezeti tagsághoz meghatározott maastrichti feltételeket, a kormány azonban a jelenlegi költségvetésben sem javasolja az euró nagy-britanniai meghonosítását - írja az MTI.  Gordon Brown, a lelkes európárti Tony Blairrel ellentétben látványosan nem rajong a közös valutáért. Brown rendszeresen hangsúlyozza a brit és a valutauniós növekedési és egyéb makroteljesítmények közötti, egyébként valóban markáns különbségeket.