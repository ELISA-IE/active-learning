Az utcán is korlátozzák a cigizést az olaszok

Több millió olasz lázadozik, hogy hétfőtől nem gyújthatnak rá kedvenc kávézójukban, míg a nemdohányzók örülnek a füstmentes levegőnek. A most hatályba lépő dohányellenes szabályok sikeressége egyelőre kétséges, mert sok bártulajdonos jelezte, hogy ők nem tesznek semmit a betartatása érdekében, sőt, még egy kormánytag is kikelt a tiltás ellen.

A hétfői az első nap Olaszországban, amikor nem lehet rágyújtani a nyilvános helyeken, ugyanis hatályba lépett az igen szigorú dohányzás elleni törvény. Ennek alapján már csak a szabadban, illetve magánlakásokban nem tilos a cigizés. Ráadásul még az utcán sem szabad mindent: például terhes nő, vagy 12 éven aluli kisgyerek közelében nem lehet rágyújtani. Azon helyek tulajdonosai, ahol valaki a tiltás ellenére rágyújt, legalább 2 ezer eurós büntetéssel sújthatók, míg a dohányzók 275 eurós bírságot fizethetnek. 

Igazi boszorkányüldözésnek tartja a szigorú dohányellenes törvényt a 240 ezer olasz vendéglátóhelyet tömörítő kereskedelmi szervezet elnöke, Edi Sommariva, aki szerint a vendéglősökre hátrányosak a rendelkezések. A lapok szerint nehéz lesz érvényt szerezni az előírásoknak, mivel Olaszországban a napi életritmus része a kávézókban való újságolvasás és cigizés. Vannak, akik attól tartanak, ha érvényt akarnak szerezni a rendelkezésnek, akkor ellenállásba ütköznek. Több bár- és étteremtulajdonos azzal fenyegetőzik, hogy nem jelentik a hatóságoknak, ha valaki rágyújt náluk. 

Még az olasz kormányban is vannak, akik felháborítónak tartják a tiltást. A 18 éves kora óta dohányzó olasz védelmi miniszter kijelentette, hogy szent joga a dohányzás. 

Az egészségügyi miniszter viszont természetesen a nemdohányzók pártján áll. "A lakosság többségének elege van abból, hogy füsttel mérgezik őket" - jelentette ki Girolamo Sirchia, aki szerint a törvény megvédi a nemdohányzókat a passzív dohányzás ártalmaitól. Az olasz egészségügyi minisztérium kampányt is indított a dohányzás visszaszorítása érdekében, leginkább a nőkre összepontosítva, hogy hagyjanak fel a káros szenvedélyükkel. A plakátok az emberi hiúságon keresztül próbálják megfogni a dohányzókat: többek között "a dohányzás nem szexi", és "ne füstöld el a szépséged" feliratú plakátok késztethetik az olaszokat a cigaretta eldobására.

A becslések szerint ugyanis 14-16 millió között lehet a cigiző olaszok száma az 58 milliós összlakosságból. 

Bhután a legradikálisabb antidohányos ország

Európában Írországban vezették be először a teljes dohányzási tilalmat a nyilvános helyeken, azóta Norvégiában is utcára kényszerültek a bagósok. Nagy- Britanniában lépcsőzetesen vezetik be a tilalmat, így ott a tervek szerint 2006-ra jutnak el oda, hogy néhány kocsma és klub kivételével mindenhol tilos lesz a cigizés. Hollandiában idén szigorítottak jelentősen, és az ígéretek szerint a szórakozóhelyeken is megtilthatják a cigizést. A világ legszigorúbb dohányellenes szabályait azonban Bhutánban vezették be. A kis ázsiai országban betiltották a dohányforgalmat, azok a szállodák, éttermek, bárok, ahol mégis megszegnék a tilalmat, akár a működési engedélyüket is elveszíthetik. A bhutáni kormányzat deklarált célja, hogy dohánymentessé váljon Bhután népe.