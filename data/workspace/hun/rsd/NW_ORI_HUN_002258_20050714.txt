Liberális maradna a drogtörvény

Továbbra is megúszhatnák a börtönt azok a 21 éven alatti fiatalok, akik közös szórakozás alkalmával droggal kínálják kiskorú társaikat - írja a Népszabadság a drogtörvény új tervezetéről. A lap szerint, ha ilyen formában rábólint a parlament a tervezetre, az ellentétes lehet az Alkotmánybíróság korábbi döntésével.

A drogtörvény tervezete szerint továbbra sem zárnák feltétlenül börtönbe azokat a büntetőjogi értelemben felnőtt fiatalokat, akik kiskorú társaiknak kínálnak kábítószert - írja a Népszabadság. Ez főleg azokra az együtt szórakozó, közel azonos korú fiatalokra vonatkozik, akik közül egyesek már éppen átlépték a felnőttkor határát, míg akiket megkínálnak még ez előtt állnak. 

A lap szerint ugyanakkor nem kizárt, hogy a javaslat ellentétes az Alkotmánybíróság (AB) drogügyben hozott korábbi döntésével. Az AB ugyanis többek között azért semmisítette meg a Btk. több pontját, mert azokban nem biztosítottak megfelelő védelmet a gyermekeknek. 

Az új javaslat értelmében továbbra is választhatnák az elterelést - gyógyító-megelőző-felvilágosító kezelést - azok a legfeljebb huszonegy éves fiatalok, akik együttes fogyasztás alkalmával kábítószerrel kínálják kiskorú társaikat. Az AB korábban ezt többek között nemzetközi szerződésbe ütközőnek tartotta. 

A tervezetben ugyanakkor szigorítanák az elterelés szabályait. A hat hónapos kezelés megmaradna, de a vádemelés elhalasztásának alapesetben egy éves időtartamát két esztendőre emelnék azoknak az esetében, akik kiskorúnak kínáltak drogot. Ez azt jelentené, hogy ha két éven belül ismételten rajta kapnák, korábbi ügyét is felmelegítenék - írja a Népszabadság. 