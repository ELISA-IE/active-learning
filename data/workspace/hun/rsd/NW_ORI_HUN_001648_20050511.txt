A drága parkolójegyet sem cserélik BKV-bérletre a pestiek

A fővárosiak többsége szerint mérsékelni kellene a parkolási díjakat, a befolyt összeget pedig a parkolási problémák megoldására lehetne fordítani. Az autósok úgy vélik, az utcákon akkor csökkenne a parkoló autók száma, ha olcsóbbak lennének a parkolóházak és a mélygarázsok. A fővárosiak átlagosan maximum 130-160 forintot fizetnének óránként a parkolóházakban - derül ki egy közvélemény-kutatásból.

A budapestiek jelentős része közlekedik autóval, 90 százalékuk hetente minimum egy alkalommal, legalább utasként autóba ül, tehát a parkolás szinte minden fővárosit érint - derül ki a Studio Metropolitana közvélemény-kutatásából. Az itt élők szerint a város egyik legnagyobb problémája a parkolási helyzet. Az emberek többsége szeretné jobban átlátni, hogy mire fordítják a parkolásból befolyó összegeket. Úgy vélik, hogy a díjakból származó pénzt a parkolási problémák megoldására kellene költeni.

A válaszadók többsége szerint mérsékelni kellene a parkolási díjakat, mindössze harmaduk vélekedik úgy, hogy ha tovább emelik a budapesti parkolóhelyi díjakat, az emberek inkább a tömegközlekedést választják. A budapestiek nem látnak rá reális esélyt, hogy a várost valamilyen módon meg lehetne szabadítani az utcán parkoló autók sokaságától. Legjobb módszernek azt tartják parkoló autók számának csökkentésére, hogy mérsékeljék a parkolóházak és a mélygarázsok díját.

A legmagasabb összeget, átlagosan 130-160 forintot, a parkolóházakért tartanák reálisnak a válaszadók. Az utcai parkolás díját a belső kerületekben, valamint őrzött szabadtéri parkolókban átlagosan 100-130 forintban állapították meg a fővárosiak, míg a külső kerületekben 40-50 forintot tartottak elfogathatónak. A budapestiek kétharmada úgy vélekedik, hogy az adott kerületben élők számára ingyenessé kell tenni otthonuk közelében a parkolást, 80 százalékuk pedig támogatja, hogy a mozgássérültek ingyenesen parkolhassanak.

Jelenleg a megkérdezettek harmada megpróbál olyan parkolóhelyet találni, ahol nem kell fizetni, még akkor is, ha így céljától viszonylag távol kell hagynia autóját. Több mint hatoduk inkább nem megy autóval, ha fizetős övezetben van dolga. A válaszadók háromnegyede választja inkább az olcsóbbnak számító utcai parkolást a drága mélygarázs, illetve parkolóház helyett. A felmérésből az is kiderül, hogy a megkérdezetteknek csak kétötöde támogatná az autók kitiltását a belvárosból.