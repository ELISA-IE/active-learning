Bombariadó és fokozott ellenőrzések a fővárosban

Telefonon megfenyegették a Westendet, a Mammutot és az Árkádot, bombát sehol sem találtak. Az eddigi vizsgálatok szerint nincs kapcsolat a londoni robbanások és a három budapesti bevásárlóközpontot ért fenyegetés között bármilyen kapcsolat lenne. A rendőrségen megerősítette a brit nagykövetség, a pályaudvarok, a metrók és a repülőtér őrzését.

Bombatámadással fenyegetett meg ismeretlen telefonáló csütörtök délelőtt három fővárosi bevásárlóközpontot - tájékoztatta az [origo]-t a Budapesti Rendőr-főkapitányság (BRFK) kommunikációs osztálya. A megfenyegetett áruházak a II. kerületi Mammut, a X. kerületi Árkád és VI. kerületi Westend.

A rendőrség mindhárom plázát kiürítette, de bombát végül sehol sem találtak. Mivel a telefonáló a közveszéllyel fenyegetés vétségét követte el, eljárás indult ellene. A kiürítés ideje alatt a Mammutban tartózkodók csak gyalog hagyhatták el az épületet, az autókat a parkolóban kellett hagyni. A Mammut vezetői a tulajdonostársak és a bérlők nevében 2 millió forintot ajánlottak fel a nyomravezetőnek. Fél hatk után az áruházak újra megnyitottak - tudtuk meg.

Gyurcsány Ferenc kormányfő közölte: az eddigi vizsgálatok során még csak utalást sem találtunk arra, hogy hogy a londoni robbanások és a három budapesti bevásárlóközpontot ért fenyegetés között bármilyen kapcsolat lenne. 

A rendőrségen fokozott szolgálatellátást rendeltek el, megerősítették a brit nagykövetség, a pályaudvarok, a metrók és a repülőtér őrzését - közölte Lamperth Mónika belügyminiszter azt követően, hogy Tóth András titkosszolgálati államtitkárral és Bene László országos rendőr-főkapitánnyal együtt tájékoztatta a miniszterelnököt a brit fővárosban bekövetkezett robbanássorozat nyomán elrendelt magyar intézkedésekről.