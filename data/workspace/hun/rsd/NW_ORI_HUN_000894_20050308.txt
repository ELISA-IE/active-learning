Az ausztrálok a legnagyobb hétalvók

Egy ausztrál piackutató cég felmérést végzett a világ 27 országában az alvási szokásokról. A kutatásból az derült ki, hogy az ausztrálok és az új-zélandiak alszanak a legtöbbet, átlagosan legalább napi kilenc órát. A legéberebbek a japánok, ők hat óránál is kevesebbet töltenek ágyban. Az éjjeli baglyok, vagyis a legkésőbben fekvők listáját a portugálok, a koránkelőkét az indonéziaiak vezetik.

Az ACNielsen ausztrál piackutató intézet felmérést végzett a világ 27 országában az alvási szokásokról. Összesen 14 100 embert kérdeztek meg arról, hány órát alszik egy nap átlagosan, mikor bújik ágyba és hánykor kel fel.

A kutatásban Dél-Korea, Malajzia, Új-Zéland, India, Ausztrália, Japán, Szingapúr, Indonézia, Vietnam, Thaiföld, Fülöp-szigetek, Hong Kong, Tajvan, Ausztria, Belgium, Dánia, Finnország, Franciaország, Németország, Olaszország, Hollandia, Norvégia, Portugália, Spanyolország, Svédország, Nagy-Britannia és az Egyesült Államok szerepelt.

A világátlag szerint az emberek 37 százaléka éjfél után fekszik le. A kutatók szerint az összesített adatok szerint az európaiak korábban, az ázsiaiak és az amerikaiak később bújnak ágyba. Ázsiában és Ausztráliában a megkérdezettek 40, az USA-ban 34, az európaiak 32 százaléka éjfél után fekszik le.

A legkorábban lefekvő nemzet az ausztrál: 24 százalékuk este tíz előtt ágyba megy. Őket az új-zélandiak követik, 19 százalékuk fekszik le tíz előtt. Hétalvóként is az ausztrálokat és az új-zélandiakat könyvelték el a kutatók. Az ausztrálok 31, az új-zélandiak 28 százaléka alszik kilenc óránál többet.

A legéberebbek a japánok, 41 százalékuk alszik hat óránál kevesebbet.Az indonéziaiak 38 százaléka hat óránál kevesebbet alszik, 12 százalékuk pedig még öt óránál is kevesebbet. Az éjjeli baglyok, vagyis a legkésőbb ágyba bújók listáját a portugálok vezetik: 47 százalékuk éjfél és egy között fekszik le, 28 százalékuk éjszaka egy után. A listán második hely a tajvaniaké, majd Korea, Hong Kong, Spanyolország, Japán következik. A felmérésből kiderült az is, hogy az éjjel-nappal nyitvatartó üzletekkel és a folyamatos szolgáltatások terjedésével tolódott ki sok országban a lefekvési idő.

A korai madarak, vagyis a hét előtt felkelők listáját Indonézia vezeti, az ott élők 91 százaléka kel hét előtt, ráadásul sokan - a megkérdezettt 72 százaléka - már hat előtt talpon van. Indonéziát Vietnam, a Fülöp-szigetek, Dánia, Németország, Ausztria és India követi. Összességében a kutatók szerint Ázsiában, Ausztráliában és az USA-ban az emberek 60 százaléka kel hét előtt, míg az európaiaknak csak a fele koránkelő.