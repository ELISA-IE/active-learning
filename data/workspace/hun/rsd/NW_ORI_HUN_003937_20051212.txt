Kivégezték a békeharcos gyilkost

Kivégezték a leghírhedtebb amerikai utcai galeri, a "Crips" megtért alapítóját. Stanley "Tookie" Williams - akit 24 évvel ezelőtt ítéltek halálra négy ember megöléséért - az utóbbi időben a börtönben írt gyerekkönyveivel mozgósított az erőszak ellen, és kiszivárgott információk szerint Nobel-díjra is jelölték. A férfi számtalan alkalommal fellebbezett és kért kegyelmet, legutóbb Arnold Schwarzenegger kaliforniai kormányzótól, aki hétfőn utasította el, hogy a halálos ítéletet életfogytiglanira változtassa, majd az amerikai Legfelsőbb Bíróság sem adott helyt végső kegyelmi kérvényének. 

Végrehajtották a 24 évvel ezelőtt meghozott halálos ítéletet Stanley "Tookie" Williamsen. A halálos méreginjekciót közép-európai idő szerint kedd reggel 9:01-kor adták be az Egyesült Államok legnépszerűbb halálraítéltjének. 

Az egyik leghírhedtebb amerikai bűnbanda, a "Crips" alapító tagja lassan negyedszázada élt siralomházban, a halálos ítélet ellen számtalan alkalommal adott be fellebbezést, illetve kegyelmi kérvényt. A hétvégén Kalifornia Állam Legfelsőbb Bírósága utasította el az 1981-ben halálra ítélt kérelmét, melyben a büntetés végrehajtásának elhalasztását kérte. Hétfőn Arnold Schwarzenegger kormányzó nem írta alá azt a kérvényt, amelyben a halálos ítélet életfogytiglan letöltendő szabadságvesztésre változtatását kérte a férfi. (Kaliforniai kormányzóként utoljára Ronald Reagan írt alá kegyelmi kérvényt a 60-as években.) Hétfőn késő este az amerikai Legfelsőbb Bíróság sem adott helyt végső kegyelmi kérvényének. 

Az ügyvédek szerint a Williams ellen hozott bírósági ítélet nem volt jogszerű, a bizonyítás a bűntársak hamis tanúvallomásán nyugszik. November végén  már elutasította a Legfelsőbb Bíróság az első halasztási kérelmét: a védők akkor a kirendelt bírósági orvosszakértők felületes munkájára hivatkoztak. Stanley "Tookie" Williams védelmében azóta rengetegen megszólaltak: például Jesse Jackson tiszteletes, az Oscar-díjas Jamie Foxx (Ray) és Russel Crowe, a rapsztár Snoop Doggy Dog, a Nobel Béke-díjas Desmond Tutu és Mairead Corrigan Maguire. A perújrafelvételt követelő petíciót már több mint ötvenezren aláírták, a Savetookie.org honlap tanúsága szerint ennél is jóval többen mozdultak meg Williams megmentéséért.

Bár az esküdtszék tagjai annak idején kizárólag fehér emberek voltak, az emberek ma aligha foglalkoznának az üggyel, ha a börtönévek alatt Stanley Williams nem változott volna meg. 1971-ben társalapítója volt a hírhedt Los Angeles-i bandának, a Crips-nek. Önéletrajzi könyvében (Blue Rage, Black Redemption) kendőzetlenül írt az erőszakról: "Esténként, mint a sáskák kirajzottunk, hogy elvegyük az emberektől az értékeiket - és ugyanolyan gyorsan el is tűnjünk." A Tookie-ról készült fotók body builder-bajnokot mutatnak - állítólag Arnold Schwarzenegger-nek sem volt vastagabb bicepsze az izomzkolosszusnál. 1979-ben két rablás során megölt négy embert - közvetlen közelről fejlövéssel végzett egy bolti eladóval, néhány nappal később pedig könyörtelenül intézett el egy kínai családot. 

Stanley Williams azzal keltette fel a világ figyelmét, hogy a börtönben az erőszak elleni mozgalom élharcosává vált. Közvetített a bandák megbékítése érdekében, gyerekkönyveket írt az erőszakmentes világról.  A börtönéveket önképzéssel töltötte, és ezt ajánlotta a hozzá hasonlóan nehéz családi körülmények közé született fiataloknak. Williams gyerekkorában szenvedett szülei alakoholproblémai, az őt ért szexuális bántalmazások miatt. Anyja kétszer próbálta őt vízbe fojtani. Stanley már kilencévesen ragasztót szívott. Először 17 évesen tartóztatták le betörésért, egy évvel később pedig nemi erőszak miatt büntették.

Önéletrajzi regényéből film (Redemption) készült Jamie Foxx főszereplésével, amit a Cannes-i Filmfesztiválon is nagy közönségsikerrel mutattak be 2004-ben. Bár a Nobel-díjat odaítélő bizottság ötven évre titkosítja a jelöltek névsorát, mégis kiszivárgott, hogy Williamset többször is jelölték 2001 után: nemcsak a béke-, hanem könyvei nyomán az irodalmi kategóriában is. 

Természetesen ellenmozgalom is indult, melynek hívei Stanley Williams kivégzésében az amerikai jogbiztonság visszaigazolását látják.