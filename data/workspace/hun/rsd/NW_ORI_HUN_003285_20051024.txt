Felmérés készült a lakásbiztosításokról

Egy nemrég közzétett felmérés szerint a lakásbiztosításokra kifizetett átlagos kárérték nem éri el a 100 000 forintot. Hazánkban mintegy 2 840 000 lakásbiztosítás van életben, ezek 90 százaléka a négy legnagyobb szolgáltató között oszlik meg.

A lakásbiztosítások megítéléséről szóló, 300 fős kutatás eredményei alapján elmondható, hogy a lakásbiztosításokra kifizetett átlagos kárérték - nem csak a természeti csapásokat, hanem betörés vagy egyéb eseteket is figyelembe véve - nem éri el a 100 000 forintot. 

A kutatás a biztosítók által nyújtott szolgáltatás, a kárrendezési folyamat, a kárszakértői tevékenység, az elbírálás gyorsaságának és a kifizetés gyorsaságának megítélése alapján hasonlította össze a piac legnagyobb szereplőit, az Aegon-t, az Allianz-ot, a Generali Providenciát és az OTP Garanciát.

Az eredmények alapján nagy különbségek rajzolódnak ki az egyes szolgáltatók megítélésében. A kárkifizetések gyorsasága tekintetében az Allianz megelőzi a mezőnyt, minden más tekintetben az Aegon került ki győztesen az összehasonlításból.

A Magyar Biztosítók Szövetségének adatai szerint Magyarországon jelenleg mintegy 2 840 000 lakásbiztosítás van életben. Ezek 90 százaléka a négy legnagyobb szolgáltató között oszlik meg. Az utóbbi időben a biztosítók egyre szélesebb körben nyújtanak ún. Assistance szolgáltatást, azaz nemcsak a kár megtérítését vállalják, hanem a kár fizikai helyreállításában is segítséget nyújtanak.