Jéghotelbe költözhet, aki unja a luxusszállókat

Grönlandon jegesmedve-szafarikkal csalogatják a turistákat. Itthon egyelőre erre nem lehet befizetni, de egyre több egzotikus utat kínálnak az ugandai gorillalestől Észak-Koreán át Szváziföldig. Szerveznek kalandtúrákat is, melyeken hátizsákkal, gyalogosan járják be az egzotikus országokat a résztvevők. Elsősorban olyanok, akiknek van elég pénzük, és már unják a hagyományos luxusutakat. Kínálnak extrém szállásokat is, egy kunyhóban az afrikai dzsungelben vagy egy jéghotelben. Ezekre itthon egyelőre senki nem jelentkezett.

Grönlandon jegesmedve-szafarikkal csalogatnák a turistákat. Az állatvédők azonban tiltakoznak, mert most is elejtenek évente 200-250 példányt. A grönlandi hatóságokat számos támadás érte év elején, amikor szóba került, hogy turisták számára is engedélyezik az állatfaj vadászatát. Állatvédő szervezetektől tartva fegyvertelen túrákat is szerveznének, amelyeken a kíváncsiskodók természetes környezetükben figyelhetnék meg az állatokat. 

Itthon egyelőre nem lehet grönlandi jegesmedve-szafarira befizetni, de egyre több egzotikus utat kínálnak. Az egyik utazási iroda kínálatában például szerepel  ugandai gorillales, vagy szafari hat afrikai országban éjszakai vadlessel, érintve a világ leggazdagabb oroszlánpopulációjával rendelkező Hwange Nemzeti Parkot. Ezek az utak mind egymillió forint körül vannak. De lehet körutazást tenni Észak-Koreában, Líbiában is. Az iroda szerint meglehetősen nagy az érdeklődés az ilyen utak iránt itthon is. 

Más irodák is szerveznek egzotikus utakat. Lehet Izlandra utazni vízeséseket, gleccsereket, fekete homokos tengerpartot, gejzíreket és vulkánokat nézni. Van tibeti és nepáli körút, melynek részeként fel lehet menni az 5200 méteren lévő Everest alaptáborba is. Szerveznek körutat a Dél-Afrikai Köztársaságba, Mozambikba és Szváziföldre, ahol elviszik az érdeklődőket egy hegyi táborba, melyet a helyi közösség működtet, így - az utat kínáló iroda szerint - bepillanthatnak a szvázik mindennapi életébe. Mozambikban a világ legkisebb flamingóit, ritka hüllőket és kétéltűeket, nílusi krokodilokat nézhetnek meg a turisták. A dél-afrikai szakaszon pedig a világ egyik leghíresebb vadrezervátumában oroszlánokat, leopárdokat, elefántokat, orrszarvúkat láthatnak, de elviszik őket egy gepárdtenyésztő telepre is.

Extrém szállások: jéghotel vagy kunyhó az afrikai dzsungelben

Egy budapesti utazásközvetítő iroda - ahol összegyűjtik és értékesítik a különböző irodák ajánlatait - vezetője az [origo]-nak elmondta, hogy az egzotikus utak iránt elsősorban télen nagy a kereslet. "Leginkább Kuba, Kenya, Kína és Japán népszerűek, illetve télen Zanzibár és a Maldív-Szigetek". Szerveznek úgynevezett kalandtúrákat is, melyeken hátizsákkal, gyalogosan, túravezetővel járnak egzotikus országokat a résztvevők. Ezekre egyelőre nincs tömeges igény, de az irodavezető szerint folyamatosan növekszik a jelentkezők száma.

Elsősorban olyanok választják a kalandtúrákat, akiknek van elég pénzük, és már unják a hagyományos luxusutakat. "A fiatal manager rétegnek nem ad semmi pluszt egy luxusszálló, mert egész évben megszállnak ilyen hotelekben a munkájuk során" - fogalmazott az irodavezető. Vannak olyanok is, akik nászútnak választanak kalandtúrát. Kínálnak szállásokat úgynevezett extrém hotelekben is, egy kunyhóban az afrikai dzsungelben vagy egy jéghotelben. Ezek egyelőre csak a palettát színesítiik, itthon még senki nem jelentkezett, hogy szívesen szállna meg ilyen helyen, de az irodavezető szerint ez csak idő kérdése. Most azonban csak az eladott utak 1-2 százaléka szól egzotikus országba. "A nagy többség még mindig Horvátországot, Olaszországot, Görögországot, Spanyolországot, Tunéziát vagy Egyiptomot választja".