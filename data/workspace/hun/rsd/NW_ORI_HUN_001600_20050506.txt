Elmarasztalták a Gyermelyit másoló céget

El kell távolítani a kereskedelmi láncok polcairól a Korona tésztákat, miután a Gyermely Rt. jogerősen pert nyert a Mary-Ker Kft.-vel szemben. A Fővárosi Ítélőtábla kimondta: a Mary-Ker Korona tésztájának csomagolása megtévesztően hasonlít a Gyermelyiére, ezért eltiltotta a céget a további tisztességtelen piaci magatartástól. A Gyermely Rt. emellett milliárdos kártérítést is követel.

A Fővárosi Ítélőtábla helybenhagyta a Fővárosi Bíróság korábbi döntését, ezzel jogerőre emelkedett az az ítélet, amelynek értelmében a Mary-Ker Kft. tisztességtelen piaci magatartás valósított meg azzal, hogy Korona márkanevű tésztáját a Gyermely Rt. termékéhez a megtévesztésig hasonló csomagolásban hozta forgalomba - derül ki a Gyermely Rt. [origo]-hoz eljuttatott közleményéből.

Mivel eltiltották a további jogsértő magatartástól a kft.-t, a kereskedelmi egységekben el kell távolítani a Korona termékeket a polcokról - közölte Bokros Zsigmond, a Gyermely Rt. elnök-igazgatója, aki elmondta: a Gyermely Rt. a több éves tisztességtelen piaci magatartás miatt milliárdos nagyságrendű kártérítési pert is indít a Mary-Ker Kft. ellen. 

Az AC Nielsen piackutató cég tanulmánya szerint a Mary-Ker piaci részesedése 1999-ben - az első olyan évben, amikor a cég a Gyermelyiéhez hasonló csomagolást használt - 5 százalékkal növekedett, és többlete a Gyermely akkori kampánya ellenére 3 százalék körül stabilizálódott. Ez a felmérés képezi egyébként az alapját annak a kártérítési eljárásnak, amelyet a társaság a Mary-Ker ellen indított.

A Mary-Ker Kft. [origo]-hoz eljuttatott közleménye szerint a Gyermely Rt. tájékoztatása súlyos tárgyi tévedéseket tartalmaz. A közlemény szerint a Fővárosi Ítélőtábla döntéséről az ügyben érintett felek egyike sem kapott még írásos határozatot. A cég, a Gyermely Rt a valótlan közlésén alapuló, a Mary-Ker Kft. hírnevét sértő magatartása alapján a megfelelő jogi lépéseket megtette - derül ki a közleményből.