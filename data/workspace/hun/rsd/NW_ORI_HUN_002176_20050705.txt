Pihenőidőért cserébe nem sztrájkolnak a BKV-sok

Szeptembertől a BKV-járművezetők megkapják a kollektív szerződésben előírt második húszperces pihenőidejüket is. Ezzel elhárult egy esetleges sztrájkveszély lehetősége.

"Június 16. óta nem teljesül a kollektív szerződésnek az a pontja, amelyben a cégvezetés vállalta a többlet-pihenőidőt" - többek között ez a beismerés is szerepel a szakszervezetek és a BKV Rt. közti megállapodásban. A járművezetők a jogos pihenőidejüket az egyezség szerint szeptember 1-jétől kapják meg, mivel annak bevezetése jelentős munkaszervezési feladatokkal jár.

A menedzsment augusztus 5-ig dolgozza ki az új menetrendet, ennek alapján kiderül, mennyi lesz a plusz-pihenőidő költsége. Az előzetes becslések szerint legalább 400 millió forint.

Eredetileg áprilistól kellett volna bevezetni a második húszperces pihenőidőt, amely azt jelentené, hogy a nyolcórás műszak alatt kétszer pihenhetnének a járművezetők. Mivel ez nem teljesült, június 16-ig kitolták a határidőt, azonban ezt sem sikerült betartani a pénzhiány miatt. A szakszervezetek végül sztrájkot is kilátásba helyeztek, ha a cég vezetése nem biztosítja a kollektív szerződésben foglalt második pihenőidőt.