Öngyilkos merénylők robbanthattak Balin

Legalább egy helyszínen öngyilkos merénylő robbantott Balin. A népszerű nyaralóhelyen szombaton követtek el robbantásos merényleteket, amelyekben összesen 25 ember vesztette életét - közülük legalább négyen külföldiek. Ausztrália szerint további támadások is következhetnek. Magyarok sem a halottak, sem a sebesültek között nincsenek.

Legalább 25-en vesztették életüket és 107-en megsebesültek, amikor robbanássorozat történt több, turisták körében kedvelt étteremben Bali szigetén. Az indonéz terrorelhárítás vezetője szerint legalább egy esetben öngyilkos merénylő robbantott. A merényleteket a Jimbaran-öböl partján elhelyezkedő tengerparti éttermekben, illetve 30 kilométerrel távolabb Kutában, egy bárban és egy étteremben követték el, helyi idő szerint szombaton este 8 óra körül. 

A CNN adatai szerint a 25 halálos áldozat közül eddig 12 indonéziai, három ausztrál és egy japán állampolgárt azonosítottak. A sebesültek közül 68-an helyiek, 20-an ausztrálok, hatan koreaiak, négyen amerikaiak, és négyen japánok. Korábban 36 halálos áldozatról is érkeztek hírek, de az indonéz egészségügyi miniszter bejelentése szerint 25-en vesztették életüket. A BBC News 26 halálos áldozatról ír.

Susilo Bambang Yudhoyono indonéz elnök terrortámadásnak minősítette a merényleteket. A felelősséget ugyanakkor egyelőre egyetlen csoport sem vállalta magára. Egy, a CNN-nek nyilatkozó terrorizmus-szakértő szerint a támadások jellege a Jemaah Islamiyah nevű, al-Kaidával is kapcsolatban álló helyi terrorszervezetre utal. 

Egy indonéz tv-állomás meg nem nevezett rendőrségi forrásra hivatkozva közölte, hogy a rendőrök a nyomában vannak három gyanúsítottnak. Ugyanezen forrás szerint a gyanúsítottak egy furgonnal és egy kisebb járművel érkeztek a helyszínre. Az utóbbi hírt a rendőrség cáfolta.

További támadásoktól tartanak

A merényletek hatására magas fokú biztonsági készültséget rendeltek el az indonéz fővárosban, tizennyolcezer rendőrt helyeztek készenlétbe a kiemelt fontosságú jakartai épületek, köztük a követségek védelmére. Susilo Bambang Yudhoyono indonéz államfő megerősítette, hogy valószínűleg öngyilkos merénylők követték el szombati robbantásokat.

 

Yudhoyono elnök nem sokkal a robbantások után televíziós beszédben ítélte el a támadást. Mint közölte, a titkosszolgálatok már júliusban figyelmeztettek, hogy támadások várhatók, és ezért megszigorították a biztonsági intézkedéseket. Egy szeptemberi jelentés szerint Oszama bin Laden és első helyettese, Ayman az-Zavahíri októberre feltehetően támadássorozatot tervezett, amelyet csak "Nagy ramadáni offenzívaként" emlegettek. 

Az Egyesült Államok jakartai nagykövetsége pénteken megismételte májusi felhívását, hogy nagy a terrorveszély Indonéziában, Ausztrália pedig - közvetlenül a támadások után - közölte, nem kizárt, hogy újabb merényletek történnek - jelentette a CNN. Bali különösen népszerű nyaralóhely az ausztrálok körében, ráadásul jelenleg Ausztráliában iskolaszünet van, és a szokásosnál is többen utaztak kikapcsolódni a szigetre. 

Nincs magyar áldozatA holttesteket fogadó és a sérülteket ápoló kórházak a szombati merényletsorozat halottainak és sérültjeinek névjegyzékét eljuttatták a diplomáciai képviseleteknek. Busztin György jakartai magyar nagykövet szerint a listán nem szerepel magyar név. 

Majdnem pontosan három éve - 2002. október 12-én - történt a közelmúlét legpusztítóbb merénylete Indonéziában. Kuta Beachen egy éjszakai klubot robbantottak fel a terroristák, a merényletben 202 ember - főként ausztrál turista - vesztette életét. Azt a merényletet az al-Kaida nemzetközi terrorhálózattal kapcsolatban álló Jemaah Islamiyah regionális terrorcsoportnak tulajdonították. Kuta Beach az egyik legrégebbi, leghíresebb és a külföldiek által talán a legkeresettebb tengerparti része a szigetnek, ahol üzletek, éttermek, bárok és más szórakozóhelyek ezrei találhatóak.