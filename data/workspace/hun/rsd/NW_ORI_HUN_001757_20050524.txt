Megégett egy hajléktalan

Feltehetően felgyújtották azt a hajléktalant, akit hétfőn kora este szállítottak kórházba súlyos égési sérülésekkel. A rendőrség ismeretlen tettes ellen indított eljárást. 

Súlyos égési sérülésekkel szállítottak kórházba egy hajléktalant, akinek ruházata eddig ismeretlen okokból gyulladt ki Budapesten, a XI. kerületben hétfőn kora este. A lángoló 37 éves férfi segítségére egy közeli bolt eladója sietett, aki eloltotta a tüzet és értesítette a mentőket. 

A sérült ellentmondásosan nyilatkozott a tűz keletkezéséről, először azt állította, hogy véletlenül lobbant be ruhája cigarettázás közben, utóbb pedig azt, hogy két ismeretlen bántalmazta és ők gyújtották fel, mert nem adta oda a nála lévő bort. Tanúk szerint a hajléktalant három másik férfi szidalmazta és bántalmazta, ám a tűz keletkezésének okáról eddig senki nem tudott érdemleges információval szolgálni. A BRFK súlyos testi sértés gyanúja miatt indított eljárást ismeretlen tettesek ellen - olvasható az ORFK honlapján.