Csubajsztól féltik az olcsó áramot az oligarchák

Oroszország energiarendszerének átalakítása miatt kísérelték meg felrobbantani és agyonlőni Anatolij Csubajszt - állítja az ügyben megszólalt politikusok és üzletemberek többsége. Szerintük az ország villamosenergia-rendszerének reformja nyomán néhány óriásvállalat nem juthatna többé villamos energiához a világpiaci ár töredékéért. Tény ugyanakkor, hogy az energiamonopólium vezetőjeként dolgozó Csubajsz a napokban kezdett ismét politizálni, és nem Putyin lelkes híveként szólalt meg. 

Nemcsak privatizátorként, de az orosz energiamonopólium (UES) vezetőjeként is számos ellenséget szerzett magának Anatolij Csubajsz - írja elemzésében a The Moscow Times. Az elmúlt hét évben ugyanis a zavaros barterügyletek helyett egyre inkább az átlátható működés jellemzi az állami óriáscéget, amelynek alapvető szerkezeti reformja is megkezdődött. A társaság a közeljövőben három részre bomlik: külön cég alakul az energiát termelő erőművekből, az azt szállító vezetékhálózatból és az energiát értékesítő részlegekből. Csubajsz azt tervezi, hogy ezek után a termelő, a szállító és az értékesítő részlegek egyes részeit ismét külön, már kisebb társaságokba szervezi, melyek már részben magánkézbe kerülhetnek. A volt főprivatizátor szerint mindez átlátható piaci viszonyokhoz és versenyhez vezet. 

Nagyon sok iparvállalat ellenérdekelt a reformban - nyilatkozta David Herne, az UES vezetésének tagja. Műtrágyagyárak, acélművek és gépipari cégek veszíthetik el az olcsó energiaforrást, melyet kevéssé piaci körülmények között alkudtak ki - magyarázta a helyzetet a szakember. 

Egy másik, az előzőhöz részben hasonló forgatókönyv szerint a Csubajsz elleni merénylet a vállalaton belüli hatalmi harc része. A Moscow Times a céghez közel álló forrása szerint ugyanis a fegyveres harc a világ negyedik legnagyobb energetikai társaságának irányításáért, illetve annak mintegy 20 milliárd dolláros éves árbevételéért folyik. 

Nikolaj Kovaljov, a Szövetségi Biztonsági Szolgálat volt vezetője úgy véli, hogy a helyzet nem ennyire súlyos: "az az érzésem, hogy senkit nem akartak meggyilkolni, csupán figyelmeztetni vagy megijeszteni kívánták Anatolij Csubajszt" - nyilatkozta a volt titkosszolgálati vezető az Interfaxnak. 

A merénylet pénzügyi vonatkozásait kiemelő elemzők azonban arra is felhívják a figyelmet, hogy a nyilvánosan évek óta nem politizáló Csubajsz egyrészt kiállt a bebörtönzött Mihail Hodorkovszkij mellett, másrészt a minap támogatásról biztosította Mihail Kaszjanov volt kormányfőt, aki bejelentette: várhatóan indul a 2008-as elnökválasztáson. Putyin politikai ellenfelei - a liberális Borisz Nyemcov volt miniszterelnök-helyettestől Borisz Berezovszkij száműzött oligarcháig - nem mulasztották el nyilatkozataikban kiemelni: a Putyin elnöksége óta tartó politikai stabilitás a merénylettel véget ért. 