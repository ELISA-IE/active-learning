Nem kívánták Gyurcsány feleségének a salátáját

Személyesen tanított salátakészítésre budapesti gimnazistákat Dobrev Klára, a miniszterelnök felesége. Az [origo] által megkérdezett gyerekek többsége valóban nem eszik salátát, de abban is egyetértettek, hogy nem sok értelme volt a salátakészítő gyorstalpalónak. Az esemény szervezésében az Éld meg az életed! alapítvány és a Vöröskereszt mellett még a Honvédelmi Minisztérium is részt vett. 

Dobrev Klára, a miniszterelnök felesége salátakészítő tanfolyamot tartott a Szent István Középiskola diákjainak. Az ő védnökségével működő Éld meg az életed! szervezet, a IX. Kerületi Vöröskereszt és a Honvédelmi Minisztérium ezzel az akcióval próbálta felhívni a figyelmet az egészséges táplálkozásra nevelés fontosságára. A gyerekek nagy része ugyanakkor úgy gondolta, az eseménynek semmi értelme nem volt. A saláta sem tartozik a kedvenc ételeik közé, és az iskolai büfében sem lehet kapni.

A saláta a kémiateremben készült

"Mi nem eszünk salátát, csak ha anyu csinál" - mesélték másodikos gimnazista fiúk. "Magamtól nem eszem, nem is hiányzik" - mondták mások. "Sokan esznek azért salátát, van fiúosztály, akik fociznak, ők biztos sokat esznek, mert szükségük van rá" - vélte egy elsős lány. Miki bácsi, a büfés ugyan nem árul salátát, de a szendvicsekbe mindig tesz zöldséget - mondták el a büfé védelmében.

Dobrev Klára, miután megérkezett a kémiaterembe, melyet salátakészítés céljára jelöltek ki, kötényt kötött. Gyümölcssalátát készítettek néhány kötényes lány segítségével. A fiúk, akik bejöttek a terembe, külön álldogáltak, és nézték, amint Dobrev Klára fotósokkal és kamerákkel körülvéve salátát készít. 

 Ezek beletúrtak a kezükkel!

"Szerintem nem igazán van értelme ennek, itt vannak benn húszan csak azért, hogy az újságírók lássák" - mondta egy másodikos lány az [origo] kérdésére, hogy hasznos-e így népszerűsíteni a salátakészítést. "Ennek? Semmi értelme. Mi csak ide bejöttünk, és várjuk, hátha leesik valami kaja" - nevetett az egyik bámészkodó diák. "De most már meggondoltuk magunkat, mert ezek a kezükkel beletúrtak!" - tette hozzá a mellette álló fiú. Amikor a diákok látták, hogy a gyümölcssalátát megszórták mogyoróval, inkább kimentek a teremből. 

A salátáról megtudtuk, hgy mindig frissen kell enni és minden hozzávalót alaposan meg kell mosni. Dobrev Klára azt ajánlotta, a gyerekek műanyag dobozba csomagolva az iskolába is hozzanak salátát. "Ezentúl figyelni fogom, hogy eszitek-e a műanyag dobozból a salátát!" - figyelmeztette Hegedűs Sándor igazgató a diákokat. 

Ajándék C-vitamin is járt

A Szent István Középiskolában a miniszterelnök feleségének látogatása alkalmából átfogó egészségre nevelő napot tartottak. A salátakészítés tanítása mellett azok a diákok, akik kitöltöttek egy kérdőívet, egy doboz C-vitamint is kaptak ajándékba, a pedagógusok pedig előadásokon vehettek részt. 

Nagyon fontos, hogy a pedagógusok is megtudják, mekkora szerepe van az iskolának az egészséges életmódra nevelésben - magyarázta az iskola testnevelőtanára az [origo]-nak. "Ezek a gyerekek még nagyon fogékonyak az egészséges életre, de többek között a drogra is, ezért jobb, ha az egészségre is felhívjuk a figyelmüket. Ez talán fontosabb, mint a drogprevenció" - vélekedett. 