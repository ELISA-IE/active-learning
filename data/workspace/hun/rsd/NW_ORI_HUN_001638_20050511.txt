A britek szerint a bicikli a legjobb találmány

A brit BBC rádió egyik műsorának honlapján arról szavazhattak a hallgatók, hogy melyik a legjelentősebb találmány 1800 óta. A szavazást elsöprő többséggel a bicikli nyerte. Az internetes szavazáson a számítógép harmadik, az internet az ötödik lett. Az [origo] is kíváncsi olvasói véleményére: írják meg, mit tartanak a legfontosabb találmánynak!

A BBC rádió 4's You and Yours című műsorában hirdették meg azt az internetes szavazást, amely arra volt kíváncsi, hogy a britek szerint melyik a legjelentősebb találmány 1800 óta. A szavazatok 59 százalékát a biciklire adták le - írta a BBC. Második lett holtversenyben, 8 százalékkal a tranzisztor és az elektromágnes. A számítógép viszont csak 6 százalékot ért el, ezzel harmadik lett. Az ezt követő sorrend: negyedik 5 százalékkal, holtversenyben az a felfedezés, miszerint a fertőzéseket baktériumok okozhatják, illetve a rádió. Ötödik az internet 4 százalékkal, hatodik 3 százalékkal a belső égésű motor, míg az utolsó helyen, szintén holtversenyben, 1-1 százalékkal a nukleáris energia és a műholdas hírközlés végzett.

A felhívásra több mint 4500 szavazat érkezett. Az indoklások szerint az emberek azért választották a biciklit, mert az egyszerű, univerzális és környezetbarát.

A műsor készítői arra is rákérdeztek, hogy melyik eszközt találták volna fel szívesen a hallgatók. Ebben a felmérésben 26 százalékkal a genetikailag módosított élelmiszerek nyertek, második lett 19 százalékkal a nukleáris energia.

Arra a kérdésre pedig, hogy mit szeretnének, ha már feltalálták volna, toronymagasan az AIDS elleni vakcina nyert.