Tíz év múlva ujjlenyomatra indulhat az autó

Az Európai Bizottság legújabb tanulmánya szerint a biometrikus azonosítók használata, vagyis az írisszel, ujjlenyomattal való azonosítás tíz év múlva annyira általánossá válhat, hogy például természetes dolog lesz az EU-ban, ha ujjlenyomat kell az autó beindításához vagy a kávézóba való belépéshez. Az EU-tagországoknak idén októberig kellene ugyanakkor bevezetniük az ujjlenyomatos útlevelek használatát az Egyesült Államokba való belépéshez, azonban Brüsszel már most haladékot kért jövő augusztusig az USA-tól, mivel nem tudják a határidőt tartani a tagországok.

Amit eddig csak a sci-fi filmekben láttunk, az az Európai Bizottság szerint 2015-re valósággá válhat: az iskolások csak ujjlenyomattal vagy íriszszkennelés után juthatnak be a büfébe vagy a szórakozóhelyekre, ujjlenyomattal lehet majd beindítani az autót, és egy arcfelismerő gép szkenneli az embereket, akik a buszra akarnak felszállni. Egy új tanulmány szerint ugyanis a biometrikus azonosítók - írisz, ujjlenyomat, digitális fénykép vagy hangazonosítás - használata hamarosan a mindennapi élet részévé válik.

Az Európai Bizottság annak apropóján rendelte meg a szerdán nyilvánosságra hozott tanulmányt, hogy a tagországok számára kötelező a jövő évtől az ujjlenyomatos útlevelek használata, az Egyesült Államokba pedig csak az léphet be vízum nélkül, akinek már októberben van biometrikus azonosítót tartalmazó útlevele - írta az EUobserver. A Bizottság szerint a tagállamoknak fel kell arra készülniük, hogy a jövőben a mindennapi életben is alkalmazzák a biometrikus azonosítókat, ugyanakkor gondoskodjanak a személyes adatok védelméről.

A biometrikus azonosítást néhány helyen már most is alkalmazzák egyes országokban, főleg egy rendszerhez való hozzáféréshez a számítástechnikában vagy a pénzügyi világban. A tanulmány szerint azonban ez a módszer hamarosan az átlagember életében is mindennapos dologgá válik.

A tanulmány futurisztikus forgatókönyve szerint 2015-ben a mindennapi életnek ugyanúgy szerves részévé válik a biometrikus azonosítás, mint az üzleti világnak. Példaként említették a tanulmány készítői, hogy tíz év múlva biometrikus azonosítókapukon át lehet majd belépni az iskolai büfébe, szórakozóhelyekre, vagy arcfelismerő berendezések helyettesítik majd a jegyeket a tömegközlekedési eszközökön. Ahová ma csak jelszó megadásával lehet belépni, ott a jövőben az írisz azonosítja az embert. A gyerekek olyan játékokkal fognak játszani, amelyben szintén van biometrikus azonosító, így például a baba a nevén szólíthatja tulajdonosát - áll a tanulmányban. De a tudósok szerint elképzelhető az is, hogy tíz év múlva az otthoni főzésnél a rendszer azonosítsa a háziasszony kézformáját, így megakadályozható például, hogy a gyerekek a gázzal játsszanak.

Az üzleti életben is nélkülözhetetlenné válnak a jóslatok szerint a biometrikus azonosítók. Az emberek ennek segítségével léphetnek be a boltba, és az elektronikus úton való fizetésnél is biometrius azonosítóval - például ujjlenyomattal - adják meg az engedélyt, hogy a számlájukról levonják az összeget. A kórházakban az elektronikus kórlapok megtekintéséhez is biometrikus azonosítással ellenőrzik majd a beteg személyazonosságát.

A tanulmány kitér arra is, hogy napjainkban az Egyesült Államokban elfogadottabb a biometrikus azonosítók használata, mint Európában, ahol elsősorban a bankszektorban növekszik ennek jelentősége. Az USA-ban például néhány cég már kísérletezik azzal, hogy a vevők gyorsabban hozzájuthatnak sajtburgerükhöz a gyorsétteremben, ha megadják ujjlenyomatukat. "Ahhoz, hogy az emberek elfogadják ezt a módszert, biztosítani kell őket arról, hogy adataik biztonságban vannak és az nem juthat illetéktelen kezekbe" - írták a szerzők. A módszer elterjedéséhez az is szükséges, hogy a technika, például a leolvasók olcsók és ezáltal könnyen elérhetők legyenek.