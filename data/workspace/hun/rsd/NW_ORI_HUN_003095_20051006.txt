Zavart okozott a piros betűs október 6-a

Sok munkahelyen okozott bizonytalanságot, hogy némelyik naptárban piros betűs napként szerepelt október 6-a. Az egyik naptárkészítő cégtől megtudtuk, hogy a hibát az okozta, hogy amikor tavaly elkezdték nyomtatni az idei naptárakat, azt az információt kapták, hogy idén október 6-a valószínűleg ünnepnap lesz.

Annak ellenére, hogy aradi vértanúk napja nem számít munkaszüneti napnak, több idei naptárban piros színnel szedték a mai dátumot és az alatta szereplő, 2001. óta élő elnevezést: "nemzeti gyásznap". Emiatt sok munkahelyen elbizonytalanodtak, hogy október 6. munkanap-e, vagy sem. A Munkaügyi Minisztériumnál egész héten rengetegen érdeklődtek telefonon, hogy csütörtökön szünnap lesz-e, bár volt, akinek már hamarabb feltűnt a változás, és már júniusban telefonált ezügyben - tudtuk meg a minisztériumtól.

A sok érdeklődő telefonhívás miatt a minisztérium honlapján jelenleg is olvasható egy közlemény, miszerint október 6. nem szerepel a munkaszüneti napok között, viszont néhány naptárkészítő mégis piros betűs napként jelölte meg, ami félreértésekre adhat okot. Ahhoz, hogy bármilyen ünnep munkaszüneti nappá váljon, a munka törvénykönyvének módosítása szükséges. Erről a parlamenti képviselők döntenek - áll a közleményben.

Az egyik naptárkészítő cégtől megtudtuk, hogy amikor az idei naptárakat elkezdték nyomtatni, még úgy tudták, hogy október 6. idén valószínűleg munkaszüneti nap lesz. A Hadházi Nyomda naptárai közül közel 400 ezer asztali naptárban szerepel az aradi vértanúk gyásznapja piros színnel. Hadházi Ferenc, a nyomda igazgatója az [origo]-nak elmondta: a tévedés oka, hogy tavaly júliusban, amikor a 2005-ös naptárakat elkezdték nyomtatni, a Munkaügyi Minisztériumtól azt az információt kapták, hogy október 6-a 2005-től valószínűleg szünnap lesz. Novemberre viszont kiderült, hogy az erről szóló tervezet mégsem kerül az Országgyűlés elé. Ekkora viszont a cég a 2005-ös naptárainak már több mint 90 százalékát kinyomtatta. Hadházi elmondta: a tévedés miatt a nyomdának anyagi kára ugyan nem lett, viszont panaszok tömkelege zúdult rájuk.

Az iskolákban szintén bizonytalanságot okozott a mai nap, az oktatási miniszter ugyanis idén nem adott ki rendelkezést arról, hogy az iskolák hogyan viszonyuljanak az október 6-i megemlékezéshez.