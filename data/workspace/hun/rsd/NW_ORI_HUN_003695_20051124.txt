Bekeményítene a BM az utakon

Egyebek mellett több büntetőpontot adna kisebb szabálysértésekért, bevezetné az objektív felelősséget és önálló bűncselekményként kezelné az ittas, kábítószeres autóvezetést a BM. A minisztérium emellett traffipaxok kihelyezésére hatalmazná fel az önkormányzatokat, hogy visszaszorítsák a közlekedési balesetek EU-átlag feletti számát - írja a Népszabadság.

A Belügyminisztérium felhatalmazná az önkormányzatokat, hogy eljárhassanak közlekedési szabálysértési ügyekben, és a bírság egy része náluk maradhatna - írja a Népszabadság. A lap szerint Lamperth Mónika belügyminiszter több közlekedési szabály szigorítására is utasítást adott, hogy lejjebb szorítsa a közlekedési balesetek számát. Az EU néhány éves célkitűzése szerint ugyanis a tagállamokban tíz év alatt felére kell csökkenteni a közlekedési balesetekben elhunytak számát. Magyarországon ugyanakkor még mindig az európai átlag feletti a halálos kimenetelű, a súlyos és a könnyű sérüléssel végződő tragédiák száma. 2004 és 2005 első kilenc hónapjában például egyaránt közel ezeregyszáz halálos kimenetelű baleset történt.

A tervezett szigorítások között szerepel az objektív felelősség bevezetése, aminek értelmében megszűnne az a lehetőség, hogy például a lefotózott gyorshajtó arra hivatkozva, hogy családtagja vezetett, és nem kötelezhető ellene vallani, kibúvik a felelősség alól. Ilyen esetekben a szabálysértő autó tulajdonosa, üzembentartója viselné a felelősséget. 

Önálló bűncselekményekként kezelnék az ittas, vagy drogos befolyásoltság alatti vezetést. A kábítószert fogyasztott személyt pedig attól függetlenül büntetnék meg, hogy milyen mértékben befolyásolt, mivel ez nehezen mérhető. A rendszámtábla nélkül autópályán bliccelőket, vagy a traffipaxokat ily módon kijátszókat 60 ezer forintra bírságolnák, és ugyanennyit rónának ki a megengedett sebességet 30 százalékkal túllépőkre is. 

Emelnék az adható büntetőpontok számát, biztonsági öv, gyerekülés vagy motoron bukósisak mellőzése esetén. 

A BM azt is tervezi, a helyhatóságok saját traffipaxokat telepíthetnének, és jogot kapnának szabálysértési eljárás lefolytatására. A bírságból származó bevétel egy részét az illetékes önkormányzat kapná, a fennmaradó összeget traffipaxok, alkoholszondák vásárlására fordítanák - derül ki a Népszabadság írásából. Az önkormányzati traffipax ötletét néhány napja vetette fel az MDF.