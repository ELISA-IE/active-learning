Dániában a legjobb az üzleti környezet

A következő öt évben a dán gazdaság nyújtja a legjobb befektetési és üzleti környezetet a világon, de javul a kelet-európai új EU-tagállamok, köztük Magyarország által kínált beruházási feltételrendszer is - áll az egyik vezető londoni gazdaságelemző ház szerdán kiadott globális jelentésében.

Az Economist Intelligence Unit (EIU), a világ legnagyobb, nem befektetési banki jellegű gazdasági előrejelző csoportja a most közzétett, öt évre - a 2005-2009 közötti időszakra - szóló összeállításban Dániának a megszerezhető 10 pontból 8,74-et adott. Az észak-európai ország ezzel az előző, 2000-2004-es listához képest - amelyen 8,46 pontot kapott - öt hellyel, a hatodikról rukkolt előre az elsőre. Az EIU a beruházási klímáról szóló ötéves előrejelzéseit a világ 60 legnagyobb gazdaságára dolgozza ki; a vizsgálatba bevont országcsoport a globális össztermék 95 százalék állítja elő.

A dán kormányok azzal tették vonzóbbá az egyébként is igen fejlett infrastrukturális és intézményi környezetet, hogy erőteljesen ösztönözték a magánvállalkozást és a versenyt, és olyan szerkezeti reformokat léptettek életbe, amelyek liberalizálták és rendkívül rugalmassá tették a helyi munkaerőpiacot.

Nincs az első tízben a három legnagyobb euró-állam

Az euróövezeti strukturális reformok stagnálását jelzi ugyanakkor, hogy az első tízbe nem került be a három legnagyobb valutauniós tagállam, Németország a 14., Franciaország a 13. és Olaszország a 27. a listán. Ez utóbbi két hellyel még a 25. helyezett Magyarországtól is elmaradt. Magyarország az idén kezdődő ötéves előrejelzési időszakra 7,36 pontot kapott a londoni elemzőktől a 2000-2004-es listán megszerzett 6,74 pont után; a 0,62 pontos emelkedés két helyet javított a magyar gazdaság rangsorolásán.

A kelet-európai EU-térségben azonban - az előző listával ellentétben - most már nem Magyarország, hanem a 24. helyre sorolt Cseh Köztársaság áll a legjobb helyen, 7,45 ponttal. Csehország 0,73 pontot javított üzleti környezeti osztályzatán, és ezzel a korábbi, 2000-2004-es időszakban elfoglalt 29. helyéről öt helyet léphetett előre.

Lengyelország az új listán a 29., Szlovákia a 30. helyre került 7,30, illetve 7,28 ponttal. A két ország egyaránt három hellyel került előbbre. Az EIU elemzői jelentős beruházási klímajavulást várnak az EU-hoz valószínűleg két év múlva csatlakozó két kelet-európai országban, Romániában és Bulgáriában. Az előbbi a következő öt évre szóló listán 8 hellyel a 38., az utóbbi 4 hellyel a 36. helyre lépett előre. A lista utolsó, 60. helyén - csakúgy, mint öt éve - Irán áll, 4,63 ponttal.