Nyereményautóval ösztönöznék a szűrési kedvet

Aggasztóan kevés nő megy el a méhnyak-szűrésre, ezért nyereményekkel próbálná növelni a részvételi kedvet az egészségügyi tárca. A külföldi példák sikeresek voltak, így az is lehet, hogy a nyereményautónak köszönhetően minden második nő részt vesz a szűrésen.

Akár autót is nyerhetnek azok a nők, akik részt vesznek a méhnyak-szűrésen. Ezzel próbálják arra ösztönözni az embereket, hogy megjelenjenek a szűrővizsgálaton. Magyarországon csak a behívott nők 30 százaléka megy el méhnyak-szűrésre, míg a régi EU-tagállamokban 70 százalék körüli a részvételi arány. 

"A nyereményakciótól azt reméljük, hogy itthon legalább minden második meghívott elmegy majd a szűrésre" - mondta Péterfia Éva, a népegészségügyi kormánybiztosság főosztályvezetője. Külföldi példák is igazolták, hogy a nyeremények hatására többen mennek el a szűrésekre, így például Ausztriában is sikeresen tudták ezzel motiválni a lakosságot. 

Az a célunk, hogy kétéves ciklusokban minden nő részt vehessen a szűrésen - mondta Péterfia Éva. A tervek szerint félévente lennének sorsolások, amelynek fődíja egy Renault Modus, de ezen kívül számos más apróbb nyereménytárgyat is kisorsolnak a vállalati felajánlások függvényében, így például a szűrésen részt vevők wellness-hétvégéket, sporteszközöket nyerhetnek. A tervek szerint szeptembertől csatolnák a nyereményszelvényeket a méhnyak-szűréshez szóló behívóhoz. Az első sorsolás februárban tartják. 

A kormány eheti SMS-kérdése is foglalkozik a szűrővizsgálatokkal. Itt arra keresik a választ, hogy kapjanak-e azok valamilyen kedvezményt, akik rendszeresen eljárnak a szűrővizsgálatokra. Az elképzelés lényege, hogy sok betegség korai felismeréssel megelőzhető, ami a leggazdaságosabb kezelési mód. 