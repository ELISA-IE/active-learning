Történelmi buszjárat gyújtogatással

Hatvan év után újra busz jár az 1947 óta felosztott kasmíri régió India és Pakisztán uralta területei között. Míg a két ország politikusai a béketeremtés felé tett szimbolikus lépésnek minősítik a buszjárat elindítását, addig a kasmíri lázadók öngyilkos merénylettel próbálták megakadályozni a pakisztáni oldalról induló busz startolását.

Csütörtök reggel menetrend szerinti buszjárat indult el a kettéosztott Kasmír pakisztáni részén fekvő Muzaffarábádból és az indiai részen lévő Dzsammu és Kasmír indiai szövetségi állam nyári fővárosának számító Szrinagar között. A két városból közel egy időben induló járművek 54 utasa a tartományt elválasztó Dzshelam folyónál találkozik, ahol buszt cserélnek, és így érik el úticélukat.

Indiai oldalról Manmohan Szingh indiai miniszterelnök ünnepélyes keretek között indította el a narancssárga virágokkal feldíszített autóbuszt, amely 24, többségében a Kasmír felosztása után a pakisztáni oldalon rekedt családtagjaikat meglátogató helyiekből állt. Pakisztáni oldalról a zömében újságírókat szállító buszt Kasmír pakisztáni miniszterelnöke, Sikandar Hayat avatta fel. Beszédében Hayat a busz indulását "történelmi lépésnek" nevezte.

Kasmíri lázadó militáns csoportok már korábban is a busz megtámadásával fenyegettek. Szerdán este a busz pakisztáni oldalról induló utasainak a vendégházába egy vagy több fegyveres merénylő surrant be, és figyelmeztetés nélkül tüzet nyitottak a benn tartózkodókra, illetve a rendőrségi tűzpárbaj során felgyulladt az épület. Egy merénylőt a rendőrök lelőttek. Bár a lángok gyorsan elborították az épületet, a rendőrségnek sikerült kimentenie az utasokat, és közülük senki sem sérült meg. A BBC szerint négy kasmíri lázadó csoport közösen vállalt felelősséget a merényletért, amit az események után szinte azonnal a pakisztáni és az indiai kormány is elítélt. Manmohan Szingh az újságíróknak kijelentette, hogy a merénylet ellenére a busz csütörtökön menetrend szerint fog elindulni.

Kasmír a brit gyarmati uralom 1947-es végével szakadt ketté és vált az India és Pakisztán közötti háborúskodás magvává, amikor mind a két frissen létrejött ország teljesen magáénak követelte a területet. A területi viszály két háborúba is torkollott India és Pakisztán között. Kasmír India által felügyelt részén tizenöt évvel ezelőtt lázadás tört ki az indiai uralom ellen, és ez máig is tart. India szerint a lázadó csoportok mögött Pakisztán áll, Pakisztán azonban állítása szerint, csak politikai támogatást nyújt a lázadóknak, katonait nem. Kasmír a két hatalom által megszállt részei között az utóbbi néhány évben szinte minimálisra csökkent az átjárás, szétszakítva az ott élő családokat.

A rendőrség szerint továbbra is rejtély, hogy hogyan tudott a feltételezett egy vagy több fegyveres átjutni a vendégház körüli többszörös biztonsági gyűrűn, mint ahogy az sem tisztázott, hogy a tűzpárbaj alatt mitől gyulladt ki a ház.

Az utasokat azonban a terrortámadás sem rettentette el az úttól. A pakisztáni Abida Masudi kijelentette: "Senki sem él örökké. Ha az a sorsom, hogy itt haljak meg, akkor meghalok, de már húsz éve várok arra, hogy eljuthassak a rokonaimhoz, és senki sem állíthat meg" - idézte a BBC Masudit.