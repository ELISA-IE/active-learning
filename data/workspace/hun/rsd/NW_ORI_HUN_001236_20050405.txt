Kefír és bőrgomba hozott díjat a magyar újítóknak

Juhtejből készült kefír, egy antidepresszáns és egy gombásodás elleni krém volt többek között az elmúlt időszak legjelentősebb magyar újítása - legalábbis ezeknek a termékeknek is megítélt egy-egy elismerést a magyar innovációs díjat kiosztó bizottság. Kóka János gazdasági miniszter szerint az innovációs pályázaton indított termékek fontosságát mutatja, hogy jelentős bevételt hoztak a megvalósító cégeknek, ráadásul ennek nagy részét külföldön.

Kilenc cég kapott állami elismerést pénteken újító találmányáért. Az innovációs nagydíjat odeítélő bizottság 43 pályamunkából választotta ki az utóbbi időszak legjelentősebbnak tartott magyar termékeit.

A díjazottak többsége orvosi, gyógyszerészeti területen ért el eredményt. A nagydíjat a gyógyszeriparban és gyógyszerkutatásban hasznosítható tesztreagens termékcsalád kapta. Díjat kapott emellett egy olyan, a világon egyedülálló orvosi eljárás is, amely a lábszár- és combcsonttöréseket kezelő sebészek munkáját egyszerűsíti, illetve gyorsítja a betegek felépülését.

Az agrártárca a cukorrépa termelését modernizáló eljárásért adott elismerést. Egy juhtejből készült kefír, egy antidepresszáns tabletta és egy gombás fertőzések kezelésére szolgáló készítmény is bekerült a legjelentősebb újítások közé.

Kóka János gazdasági miniszter, a díjakat odaítélő bizottság elnöke szerint a termékek jelentőségét mutatja, hogy a 43 pályázó újításával közel 30 milliárd forint plusz bevételt ért el, ennek jelentős részét ráadásul külföldi piacokon - olvasható a gazdasági tárca honlapján. Az új termékek közel 20 milliárd forint társadalmi hasznot is hajtottak Kóka szerint, többek között különböző környezetvédelmi szempontok érvényesülésének köszönhetően.