Több tucat rendőrt robbantottak fel Irakban

Két robbantásban összesen 25 rendőrt és rendőrnek jelentkező embert öltek meg Irakban hétfő reggel. A pokolgépeket Moszulban és Baakúbában hozták működésbe feltehetően öngyilkos merénylők. 

Robbanásban meghalt 12 rendőr, további négy pedig megsebesült hétfőn az észak-iraki Moszulban. A robbanás - amely a Dzsumhuri oktatókórház udvarán történt - egy öngyilkos merénylő tette volt. Szemtanúk szerint a férfi maga köré gyűjtötte a mit sem sejtő, egy ott létesített kifizetőhelynél fizetésükre váró rendőröket, és ekkor hozta működésbe a robbanószerkezetet. Más hírforrások szerint esetleg gépkocsiba rejtett pokolgép vagy egy aknagránát okozta a detonációt.

Hétfőn Baakúbábam, Dijála tartomány rendőrkapitányságának egyik bejárata előtt is bomba robbant. A pokolgépes merényletnek 13 halálos áldozata van, 18-an megsérültek. A gépkocsiba rejtett bomba helyi idő szerint délelőtt 11 órakor robbant fel. Az áldozatok többsége rendőrnek szeretett volna jelentkezni. 