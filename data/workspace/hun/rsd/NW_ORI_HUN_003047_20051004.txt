Október végén várható ítélet a móri perben

A móri bankrablási ügyet kedden kezdte tárgyalni másodfokon a Fővárosi Ítélőtábla. A perben még októberben várható ítélet. A tavalyi elsőfokú ítéletben Kaiser Edét tényleges életfogytiglanra ítélték a móri vérengzés miatt, Hajdú László pedig más fegyveres rablások miatt kapott tizenöt év fegyházat.

Kedden elkezdődött a móri bankrablási ügy másodfokú tárgyalása a Fővárosi Ítélőtáblán. Kaiser Edét azzal vádolják, hogy részt vett 2002. május 9-én a nyolc halálos áldozatot követelő móri bankrablásban. Több társát pedig azzal vádolják, hogy fegyverrel és hamis útlevéllel látta el Kaisert. 

Az első tárgyalási napon mindössze az iratismertetésre került sor. A bíróság a héten várhatóan helyszíni szemlét tart annál a móri postafióknál, ahol a rablás történt. A perben valószínűleg még októberben megszületik az ítélet.    

Tavaly december 23-án kihirdetett elsőfokú, nem jogerős ítéletében a Fővárosi Bíróság a móri bankrablás miatt egyedül Kaiser Ede bűnösségét mondta ki. Kaisert többszörös emberölés miatt tényleges életfogytiglanra ítélték. A nem jogerős döntés szerint Kaiser a pénzintézet ajtajában őrködött, amíg ismeretlen társa hangtompítós géppisztollyal kivégezte áldozatait. A bíró szóbeli indokolásában úgy fogalmazott: nem lehetett megállapítani, hogy ki volt az, "aki bent halomra lőtte az ártatlan embereket".

Hajdú Lászlót a móri bankrablás vádjában felmentették, más fegyveres rablás miatt azonban tizenöt év fegyházat kapott. A két férfi a bírósági eljárás során több, a vádiratban szereplő súlyos bűncselekményt is beismert, ám a móri ügyben mindvégig következetesen tagadta bűnösségét.