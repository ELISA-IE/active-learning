Juhász fotósa megy, Lamperth tanácsadói maradnak

Felülvizsgálta szerződéseit a Belügyminisztérium. Így évi 150 millió forint helyett jövőre már csak 100 milliót költ megbízási díjakra. Nomvebertől közös megegyezéssel megszűnik Juhász Gábor fotósának szerződése. Lamperth Mónika azonban egyelőre megtartja főtanácsadóit.

Jövőre csökkenti kiadásait és a bürokráciát a Belügyminisztérium - jelentette be Lamperth Mónika miniszter csütörtökön. Ennek keretében a minisztériumon belül hét főosztályt, irodát illetve ügyosztályt összevonnak vagy megszüntetnek. Feladataikat négy szervezeti egység látja el a későbbiekben. Dudás Ferenc közigazgatási államtitkár szerint azokat a szervezeti egységeket érinti az átszervezés, ahol eddig párhuzamos tevékenységet végeztek.

Az átszervezés nem csak a minisztériumot, hanem háttérintézményeit is érinti: a tárca  megszüntette a BM Közigazgatás-szervezési és Közszolgálati Hivatalt és hamarosan megszűnik a Belügyi Általános Beruházó Kht. Csökkentik az Oktatási Főigazgatóságnál a vezetői-irányító apparátus létszámát, a BM Központi Kórházánál pedig szintén osztályokat vonnak össze. A BM központi, Roosevelt téri épületébe integrálják a jelenleg máshol elhelyezett főosztályokat. A tárca tulajdonában lévő, de nélkülözhető ingatlanokat eladják. A háttérintézményeknél várhatóan 300 munkatársat érint majd a racionalizáció, de ez nem feltétlen jelent egyet elbocsátással - mondta Jenei Zoltán közgazdasági helyettes államtitkár, aki hozzátette: megpróbálnak más területen munkát biztosítani az érintetteknek

Kiderült az is, hogy ötvennel kevesebb munkahely lesz a tárcánál. A spórolás jegyében a minisztérium vezetői 28 hivatali autóval kevesebbet használnak. Emellett 50 millió forinttal kevesebbet költenek megbízási szerződésekre, így januártól összesen évi 100 milliót fizethetnek ki külső megbízásokra. Azt nem árulták el az [origo] kérdésére a minisztérium vezetői, hogy pontosan melyik szerződéseket bontják fel a következő hónapokban.

Jenei Zoltán azt mondta a tanácsadói szerződésekről, kizárólag abban az esetben indokolt fenntartani a megbízási szerződéseket, ha olyan különleges szakértelemre van szükség, amely a tárcánál nem áll rendelkezésre.

A helyettes államtitkár közölte: a megszorítások érintik a rendezvényekre, fogadásokra fordítható keretet. Korlátozzák a külföldi utazásokat is. Ezen kívül kiderült az is, hogy a tárca nem fizet külső cégeknek a fordításokért, mert ezt a feladatot a minisztérium munkatársai is meg tudják oldani.

Annyi derült ki biztosan, hogy Juhász Gábor politikai államtitkár fotósának november 1-jétől közös megegyezéssel felbontják a szerződését. A belügyminiszter hozzátette: a miniszteri főtanácsadók körében egyelőre nem terveznek változásokat.

A szerződések felülvizsgálata azután merült fel, hogy az [origo] cikket közölt arról: a BM-nél több szakértő is dolgozik, akinek feladatköre nincs pontosan meghatározva, mások pedig a tárca külön szervezeti egységeivel párhuzamosan tevékenykednek. Emellett megemlítettük azt is, hogy a politikai államtitkárnak külön fotósa van és egy PR-cég is segíti munkáját.