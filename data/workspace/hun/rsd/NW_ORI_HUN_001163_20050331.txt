Csak egy PET-központra jut állami pénz

Hiába vár országszerte kilenc PET/CT készülék közfinanszírozásra, egyetlen egyet sem tud támogatni a kormányzat. A fővárosban ugyanakkor két ilyen gépet terveznek elindítani - támogatás nélkül is - a fizetőképes betegek részére. Egy PET-vizsgálat ára negyedmillió forinttól kezdődik - írja a Népszabadság.

Minden eddiginél pontosabb térképet rajzol a test belsejéről a pozitron-emissziós tomográf (PET). A háromdimenziós felvételekről könnyedén kiszűrhetők a kóros elváltozások, daganatok, a szív és az agy állapota. Segítségével megkülönböztethető a már elpusztított és a még élő rákos sejt, illetve a jó- és rosszindulatú daganatok, megmutatja a rák okozta korai elváltozásokat, a távoli áttéteket - írja a Népszabadság.

A lap szerint Magyarországon 1994 óta alkalmaznak ilyen gépet, az itt végzett vizsgálatokat a társadalombiztosító finanszírozza. Az elmúlt 11 évben ugyanakkor nem telepítettek újabb gépeket, jóllehet a térség országaiban több tucatnyit állítottak munkába. Szakemberek szerint Magyarországon legalább 20-24 ezer beteg vizsgálatára volna szükség, miközben az egyetlen debreceni PET-központba évente hét-nyolcszázan jutnak el. 

Ugyan már volt miniszteri szándéknyilatkozat és az Országgyűlés is különített el összeget újabb gépek telepítésére, eddig ez nem valósult meg. Összesen kilenc intézmény jelentkezett közpénzekből fenntartandó gépek telepítésére, de egyetlen gép működtetésére sincs pénze az Országos Egészségbiztosítási Pénztárnak (OEP). 

Ennek ellenére heteken belül két ilyen vizsgálóközpont is megnyílhat, az Országos Idegsebészeti Tudományos Intézetben, illetve a Budára települt Pozitron Diagnosztika Kft.-nél. A magánbefektetői finanszírozásban megvalósuló vizsgálóhelyeken a betegek saját költségükre végeztethetik el a vizsgálatot - alkalmanként 250-300 ezer forintért -, ha nincs állami támogatás. Az OEP a debreceni PET-központnak ugyanakkor vizsgálatonként 130 ezret fizet. 

A szakmai különbségekkel magyarázott magasabb árat a leendő fővárosi vizsgálóhelyeken alapítványi finanszírozás útján, hitellehetőség biztosításával, vagy magán-egészségpénztári finanszírozással tennék elérhetővé a kispénzűek számára. Dózsa Csaba az OEP főigazgató-helyettese szerint legkésőbb négy-öt év múlva várható, hogy a gazdaságosság és a hatékonyság alapján nyújtson új támogatott terápiákat, például PET-vizsgálatokat az OEP - írja a Népszabadság.