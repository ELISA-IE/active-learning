A kormány is felülvizsgálná az áramszerződéseket

A kormány felülvizsgálná az áramszolgáltatással kapcsolatos hosszú távra szóló szerződéseket. A megállapodásokat Orbán Viktor Fidesz-elnök és az Európai Bizottság is bírálta.

A kormány egyetért azzal, hogy felül kell vizsgálni a villamos energiát szolgáltató cégekkel 10 éve érvényben lévő, hosszú távú szerződéseket - mondta a kormányszóvivői tájékoztatón Batiz András. A kormányszóvivőhöz annak kapcsán érkezett kérdés, hogy az Európai Bizottság versenypolitikai főigazgatósága korábban bírálta Magyarországot, mondván, hogy állami támogatást biztosít különböző villamos energiát szolgáltató cégek számára. Ezekkel a vállalatokkal még 1995-ben kötött hosszú távra szóló szerződést a Horn-kormány.

A kormányszóvivő az [origo]-nak elmondta, hogy a kérdés, azaz a megállapodások felülvizsgálata napirenden van, de további részleteket nem árult el.

Az áramszerződések, illetve a villany árának ügye azután került a figyelem középpontjába, hogy Orbán Viktor Fidesz-elnök hétfőn a parlamentben javaslatot tett arra, hogy a villany árának tízszázalékos csökkentése érdekében a kormány lépjen fel a külföldi cégek "luxusprofitja" ellen. Orbán azt javasolta, hogy a kormány vizsgálja felül az 1995-ben kötött hosszú távú szerződéseket, ösztönözze a szolgáltatók közötti versenyt, és maximálja a lakossági villamosenergia árát.

A kormányszóvivő az [origo]-nak azt mondta, a kormány szándéka az, hogy az árak csökkenjenek, márpedig az embereket alapvetően az érdekli. Batiz András megjegyezte, hogy az elektromos áram és a gáz ára együttesen Magyarországon az uniós 25-ök átlaga alatt van, a Fidesz által példaként hozott Ausztriánál pedig 35 százalékkal olcsóbb nálunk az áram. Hozzátette: az áfacsökkentés is érezteti majd a hatását; januártól 25-ről 20 százalékra módosul a villanyáram általános forgalmi adója.