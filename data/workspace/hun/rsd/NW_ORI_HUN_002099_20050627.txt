Drágul a repülés a magas olajárak miatt

A magas olajárak miatt a Lufthansa német légitársaság egyelőre csak a teherszállítás árát, a British Airways ugyanakkor az utasszállító járatok jegyárait is emeli. A többi cég egyelőre kivár - írja a Népszabadság. 

A British Airways európai járatainál irányonként nyolc, tengerentúli járatainál pedig huszonnégy fontra emelte az üzemanyagfelárat, az olajárak emelkedése miatt. A társaság idén eddig 1,6 milliárd fontot költött üzemanyagra, ami 450 millió fonttal több, mint egy évvel korábban. 

Hasonló lépésről döntött a német Lufthansa is, igaz, az emelés egyelőre csak a teherszállító részleget, a Lufthansa Cargót érinti. A cég 5 eurócenttel növeli a kilónkénti kerozinpótlékot. A német légitársaság nem zárta ki annak lehetőségét, hogy a jövőben az utasszállító járatoknál is emelésre kerüljön sor - írja a Népszabadság. 