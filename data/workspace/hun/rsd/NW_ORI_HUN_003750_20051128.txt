Beszélő papagájokat raboltak egy gázai állatkertből

Kalasnyikovos rablók vittek el egy oroszlánt és két arabul beszélő papagájt egy állatkertből a Gázai övezetben. Eredetileg két oroszlánra pályáztak a rablók, de az egyik túl harcias volt, ezért inkább ott hagyták.

Fegyveres rablók hatoltak be egy állatkertbe a Gázai övezetben. Az állatkert igazgatója szerint a támadók pokrócokkal igyekeztek elfogni az állatkertben lévő két fiatal oroszlánt, de csak az egyikes sikerült elkapniuk. A másik túl harcias volt, ezért otthagyták. "Bebugyolálták a kölyköt a pokrócba és úgy vitték el" - idézte a CNN Szuod al-Savvát. 

A kalasnyikovokkal hadonászó banda előzőleg megkötözte az állatkert gondnokát. A rablók elvittek két arabul beszélő papagájt is. Az állatkert vezetője ezer dollárt ajánlott a nyomravezetőnek, ugyanakkor nem érti miért kell bárkinek is egy oroszlán, amely naponta legalább 3 kilogramm húst eszik meg. Egyes feltételezések szerint az állatot a feketepiacon akarják értékesíteni, mások úgy vélik a bűnbanda puszta erőfitogtatásból rabolta el a nagyvadat.

A kis állatkert alig egy hónapja nyitott ki. Az említett állatokon kívül néhány mókust, majmot, egy struccot és pár háziállatot láthatnak a látogatók. Az esemény két hete történt, de a nyomozás érdekében csak most hozták nyilvánosságra a történteket. 