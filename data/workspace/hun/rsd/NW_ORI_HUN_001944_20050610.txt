Szombaton kezdődik a metrófelújítás

Szombaton kezdődik a kettes metró felújítása. A Stadionok és a Deák tér között metrópótló buszok járnak holnaptól. Idén három állomás újul meg: a Keleti pályaudvar, az Astoria és a Batthyány téri. Szombattól több busz lesz a főváros útjain, ez lassítja majd a forgalmat.

Szombaton kezdődik és augusztus 19-ig tart a kettes metró felújításának újabb szakasza. A metró két szakaszon, a Stadionok - Örs vezér tere, és a Deák Ferenc tér - Déli pályaudvar között közlekedik, de a Batthyány téren nem áll meg, csak áthalad. A szünetelő metrószakasz pótlására alacsonypadlós, többségében klímával felszerelt autóbuszok állnak forgalomba a Stadionok - Deák Ferenc tér között. A metrópótló autóbuszok útvonala, megállóhelyei lényegében azonosak az előző évihez. 

A metrópótlás miatt több busz lesz a főváros útjain, ez várhatóan lassítja majd a forgalmat. A Margit híd felé a Nyugati tértől buszsávot alakítanak ki, ezért megszüntetik a parkolósávot. A Pozsonyi útról a Margit hídra csak egy sávból lehet felkanyarodni, és a Váci útról a Szent István körútra jobbra kanyarodókat ezentúl jelzőlámpával irányítják. A Kerepesi út belső szakaszán három sávon lehet a városközpont felé jönni, a buszsávval együtt, kifelé két sávon lehet közlekedni. 

A 161E buszok meghosszabbított útvonalon, Rákoskeresztúrról a Blaha Lujza térig közlekednek, szintén meghosszabbított útvonalon járnak a 144-es buszok is. A metrófelújítás ideje alatt a hármas metró sűrűbben közlekedik. 

A Batthyány térről induló 11-es autóbusz megosztva közlekedik; minden második induló jármű a Moszkva térről indul, illetve oda érkezik Batthyány tér helyett. Június 25-től a HÉV Batthyány téri megállóját is felújítják, akkortól a HÉV sem áll meg itt. 

A metrófelújítással párhuzamosan elkezdődnek az útfelújítások is, már az előkészületi munkákat végzik a Szentendrei úton. Keddtől a Budaörsi út és a Nagyszőlős utca kereszteződésében lévő felüljáró felújítása kezdődik meg, ezért a Budaörsi úton befelé egy sávban lehet majd közlekedni, a híd alatt a Nagyszőlős utcában irányonként egy-egy sáv lesz járható.