Pokorni: Eredménytelenül kupeckedik Sziliért az MSZP

Az MSZP szavazatokat próbál szerezni Szili Katalin részére, a parlament lassan úgy néz ki, mint egy lóvásár - mondta pénteken Pokorni Zoltán, a Fidesz alelnöke. A Magyar Hírlap úgy tudja, hogy szocialista megyei elnökök próbálnak szabad demokrata megyei vezetőket meggyőzni arról, hogy támogassák Szili Katalint.

"Van kötelező szavazás, hasonló a rend, mint az SZDSZ-nél, kérheti valaki a felmentését a kötelező szavazás alól, de eddig még nem tette senki" - mondta Pokorni Zoltán, a Fidesz alelnöke a Magyar Televízió Nap-kelte című műsorában. Hozzátette: abban biztos, hogy Sólyom László jobb köztársasági elnöke lehetne Magyarországnak, mint Szili Katalin.  

A politikus szerint, ha Sólyom Lászlóval szemben az SZDSZ Szili Katalin mellé áll, akkor a rendszerváltó párt "erkölcsi identitásának, alapjának utolsó elemét is fölszámolja", pusztán nyolc-tíz hónapnyi kormányzati hatalomgyakorlásért. Az SZDSZ azonban most nem akar dönteni, "sem a kormányzati hatalom édessége, sem a rendszerváltó párt erkölcsi alapja mellett nem tette le a voksát" - tette hozzá. A politikus szerint "lassan úgy néz ki messziről a parlament, mint egy lóvásár, ahol jönnek-mennek az MSZP megbízásából emberek, és próbálnak szavazatokat venni".  Ugyanakkor hozzátette: úgy tudja, nem eredményes a "kupeckedés".

A Magyar Hírlap információi szerint a szocialista megyei elnökök telefonon próbálják a szabad demokrata megyei vezetőket meggyőzni arról, hogy támogassák Szili Katalint.