Kínai partnert keres a BP

Kínai partnert keres magának a BP. A brit cég Kína legnagyobb olajvállalatával, a Sinopec-kel tárgyal. Elemzők szerint igen kicsi a valószínűsége annak, hogy tényleg kedvező együttműködés indul a tárgyalások nyomán. A kínai olajpiac azonban akkora, hogy a nagy olajmultiknak még efféle kockázatos együttműködések árán is megéri kockáztatni.

Partnerségen keresztül próbál bejutni a kínai piacra a BP. A brit olajvállalat a Sinopecet próbálja megkörnyékezni - tudósít a Financial Times.Kínában egyre nagyobb a kereslet a finomított olaj iránt: a BP hatalmas piachoz juthatna, ha létrejön az együttműködés.

A brit olajóriás ráadásul nem először próbálkozik azzal, hogy helyi partnerrel törjön be egy nagy piacra. Oroszországban, 2003-ban 14 milliárd dollárt fektettek be, hogy stabil bázist teremtsenek maguknak. Kína azonban jóval kockázatosabb terület.

"Ne feledjük, hogy a Pekingbe vezető út tele van azoknak a cégeknek a hulláival, amelyek abban reménykedtek, hogy Kínában megcsinálhatják a mega üzletet" - mutatott rá a kockázatokra Nick Seaward, a Dresdener Kleinwort Wasserstein elemzője a BBC Newsnak.

Kockázatot jelenthet, hogy Peking nem feltétlenül akarja beengedni a multikat hazai piacára. Annak ellenére, hogy a Sinopec ott van a Hong Kong-i tőzsdén, a részvényeinek döntő többsége állami kézben van. Lehet, hogy Kína korlátozott nyitással kísérletezik a vállalaton keresztül. 

A BP-nek valószínűleg még ez a "korlátozott jelentét" is megérné, Kína ugyanis a világ legdinamikusabban fejlődő üzemanyagpiaca.