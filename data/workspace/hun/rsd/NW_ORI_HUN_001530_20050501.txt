Elfogták az Irakban megölt brit nő gyilkosait

Elfogtak öt irakit, aki azt állítja magáról, hogy tavaly részt vett Margaret Hassan elrablásában és kivégzésében. Az asszony a Care International nemzetközi segélyszervezet bagdadi igazgatónője volt.

Az amerikai és iraki erők Irakban végrehajtott rajtaütés során vasárnap elfogtak tizenegy személyt, akiknek  gyanú szerint közük van az arab országban tavaly elrabolt, majd kivégzett segélyszervezeti munkatárs, Margaret Hassan halálához.

Néhány órával elfogásuk után a tizenegyből öten beismerték, hogy részt vettek Hassan tavalyi foglyul ejtésében és kivégzésében. Erről a France Press tudósítójának számolt be vasárnap az iraki belügyminisztérium egy tisztviselője.

Az ír születésű, ír-brit-iraki állampolgárságú asszonyt, aki a Care International segélyszervezet bagdadi igazgatója volt, októberben rabolták el ismeretlenek. Kivégzését november 16-án jelentették be, de holtteste azóta sem került elő. A vasárnapi rajtaütés helyszínén megtalálták a ruháit, iratait és táskáját.