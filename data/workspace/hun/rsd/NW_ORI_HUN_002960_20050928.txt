Ferihegyre is jönne a Ryanair

Feriheggyel is tárgyal a Ryanair - értesült a Világgazdaság. Európa legnagyobb fapados légitársasága több magyarországi vidéki repteret is megkeresett. Feriheggyel az a legfőbb probléma, hogy az ír cég már nem férne be a fapadosoknak felújított egyes terminálba.

Feriheggyel is tárgyal a Ryanair. A tárgyalások tényét a világgazdaságnak mind a Budapest Airport Rt, mind aMichael Cawley, az ír óriás fapados légitársaság vezérigazgatója megerősítette, részleteket azonban nem árultak el - írja a Világgazdaság.

Ferihegy esetében gondot jelenthet, hogy a Ryanair nem fér be a fapadosoknak kiépített egyes terminálba. Az ír társaság így vélhetően a Ferihegy 2B-re kényszerülne, de ott nem tud kedvezményes díjat kialkudni a hagyományos légitársaságok miatt.

Az utóbbi évben komoly tárgyalásokat folytattak a Balaton mellett található sármelléki reptérrel. A repteret üzemeltető Fly Balaton Kft. szerint a Ryanair hat városba indítana Sármellékről járatot, ha befejeződött a reptér fejlesztése. Emellett szóba jött még Debrecen és Pécs repülőtere is, mint lehetséges célpont.