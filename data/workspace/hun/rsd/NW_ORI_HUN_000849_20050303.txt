Kidobattak egy újságírót az izraeli követségről

Kisebb botrány keletkezett szerdán az izraeli nagyköveti rezidencián, ahol egy újságíró "Free Palestine" feliratú pólóban jelent meg. A zártkörű rendezvényen a fiatalember riadalmat keltett. A nagykövet pillanatokon belül kidobatta a zavarkeltőt. 

Az izraeli nagyköveti rezidencián tartott zártkörű rendezvényre meghívót kapott Novák Tamás, a Budapest Week újságírója is, aki "Free Palestine" feliratú pólóban jelent meg. Az épületbe ingben, nyakkendőben jutott be, ahol ezeket levette. "Meggyőződésből volt rajtam a póló, tisztában voltam a következményekkel" - mondta Novák az [origo]-nak. "Nem másról volt szó, mint elvekről" - tette hozá.

Novák Tamás a rendezvényen elmondása szerint megkérdezte a részt vevő Silvan Salom izraeli külügyminisztert, készülhetne-e közös fotó. A jelen lévő Bárándy Péter volt igazságügy-miniszter állítólag mosolyogva fogadta, amikor a fiatalembertől az izraeli külügyminiszter megtagadta a szabad Palesztinára való koccintást. A nagykövet nem sokkal később kidobatta a fiatalembert a rezidenciáról. 

A szabad Palesztináért tüntető újságírót azóta elbocsátották munkahelyéről. 