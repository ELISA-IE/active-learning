Hétfőn újra felszólalhat a parlamentben Orbán

Nem kizárt, hogy hétfőn ismét felszólal a parlamentben Orbán Viktor. A Fidesz elnöke várhatóan a garanciatörvény elfogadása érdekében kér szót napirend előtt - írja a Népszabadság.

Elképzelhető, hogy hétfőn ismét felszólal a parlamentben Orbán Viktor, a Fidesz elnöke a garanciatörvény elfogadása érdekében. A nagyobbik ellenzéki pártban vasárnap este alakították ki az álláspontot arról, hogy Orbán, vagy esetleg Deutsch Tamás szerepeljen-e napirend előtt - írja a Népszabadság. 

A lap szerint a felszólalás mellett szól, hogy Gyurcsány Ferenc miniszterelnök is saját maga ismertette a 100 lépés programját az Országházban hétfőnként, a garanciatörvény pedig Orbán Viktorhoz kötődik. Ha viszont ő szólal fel, akkor a fideszes kormánykritika, illetve a miniszterelnököt keményen bíráló Áder János frakcióvezető háttérbe szorul a parlamenti televíziós közvetítés idején. 

A Fidesz hétfőn terjeszti az Országgyűlés elé a garanciatörvénnyel kapcsolatos alkotmánymódosítást és ötpontos javaslatát. 