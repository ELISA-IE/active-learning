Szűk sávban mozgott a forint

Alig változott   a forint jegyzése csütörtökön a bankközi devizapiacon. Az eurót fél négy tájban 252,75/85 forinton jegyezték, szemben a 252,60/70 forintos szerdai árfolyammal. 

A forint 5 bázisponttal 10,47 százalékra gyengült a plusz-mínusz 15 százalékos ingadozási sáv erős oldalán. 

A piaci szereplők nagy összegű, de kevés üzletről számoltak be. Az euró 252,50 és 252,90 forint között ingadozott, s a monetáris tanács hétfői kamatdöntő üléséig nem is várják jelentősen ezen a sávon kívül az árfolyamot. A svájci jegybank 25 bázispontos emelése a bankközi devizapiacon nem éreztette hatását, de a forintnak támaszt nyújtó lakossági devizahitelek felfutása valószínűleg lassul majd, ha - mint ígérik - tovább emelkedik a svájci és az euró övezeti kamatláb. 

A gyenge dollárt több hazai befektető használta arra, hogy most vásároljon, a kereslet és a délután megjelent amerikai inflációs mutató hatására a reggel még 209,50 forint körül jegyzett dollár délutánra 210/60/70 forintra erősödött a szerdai 210,05/15 forinttal szemben.

A forintpiacon 30 bázisponttal tovább csökkent az overnight és a tomnext kamat, a délutáni szintek 5,05/25 és 5,15/35 százalékon voltak. A hosszabb lejáratokon alig volt kereskedés, közeledve az év végéhez egyre többen zárják könyveiket. 

Az állampapírok másodpiacán a legtöbb lejáraton nem változott a hozamszint. A három hónapos és a 12 hónapos lejárat referenciahozama 3 illetve 6 bázisponttal csökkent, a forgalom elhanyagolható volt - mondták a piacon. 