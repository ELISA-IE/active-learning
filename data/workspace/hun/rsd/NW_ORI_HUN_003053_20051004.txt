Szakmai bértarifa rendszer kellene

Szakmai bértarifa rendszer kialakítását tartja célszerűnek a Munkástanácsok Országos Szövetsége. Megítélésük szerint ez lenne a jó megoldás a diplomásoknak és a szakmunkásoknak is.

A kormány mostani elképzelései szerint nem a szakképzettséghez, hanem a betöltött munkakörhöz jár az a szakképzettséghez, illetve a diplomához kötött minimálbér. Abban viszont szabad kezük van a munkáltatóknak, hogy miként sorolják be az egyes munkaköröket. Ez azonban csalódást jelent majd a szakmunkások és a diplomások között is - mondta Palkovics Imre, az szövetség elnöke kedden Salgótarjánban sajtótájékoztatón..

Palkovics Imre úgy vélte, ha szakmánként állapítanák meg a minimálbérek összegét, akkor nem fordulhatna elő az, hogy óriási különbségek legyenek ugyanabban a munkakörben a győri vagy a salgótarjáni bérek között.

A kormány bejelentése szerint a minimálbér megállapításánál figyelembe veszik a létminimum összegét, bérfelzárkóztatási program keretében pedig 2010-ig az átlagos minimálbérnek el kell érnie a 100 ezer forintot.

A bejelentés mögött szakmai műhelymunka még nem zajlik, tehát ez politikai bejelentés volt - tette hozzá Palkovics Imre.