Tiltakozásból hivatalok zárnának be

Március 19-én zárva tartanak a Győr-Moson-Sopron megyei önkormányzat intézményei. Ezzel a kormányzati megszorítások ellen tiltakoznak a hivatalok - írja a Népszabadság. A lap szerint több megyei és az ország más részein lévő település is az akcióhoz való csatlakozást fontolgatja. 

Figyelemfelkeltő céllal március 19-én zárva tartják a Győr-Moson-Sopron megyei önkormányzat kulturális és egyéb intézményei, a kórház és a szociális létesítmények kivételével. Erre vonatkozóan a megyei közgyűlés jobboldali frakciója fogadott el felhívást, amelyhez városi és községi önkormányzatok csatlakozására is számítanak - írja a Népszabadság. A lap szerint akár megyei vagy országos közigazgatási tiltakozássá is szélesedhet a kezdeményezés. 

A jobboldali vezetésű megyei önkormányzat 600 millió hiánya miatt nyolcvannál több dolgozójától kénytelen megválni idén. Szakács Imre elnök szerint működési hitel felvételére szorulnak, mivel a központi források nem nyújtanak fedezetet az elrendelt béremelésre. Szabó Miklós alelnök úgy vélte, az állam még a kötelező feladatok ellátásához szükséges forrásokat sem biztosítja. 

A helyi MSZP-frakció néhány képviselője szerint aggályos, hogy a munkáltató maga kéri munkabeszüntetésre munkavállalóit. Szerintük a megyei önkormányzat polgári engedetlenségre buzdít. 

A felhívás javasolja a megye települési önkormányzatainak, hogy csatlakozzanak a tiltakozáshoz, ha ők sem képesek költségvetési forrásaikból ellátni a kötelező feladatokat. A települések közül várhatóan többen csatlakoznak, sőt, más megyékből is érdeklődnek a kezdeményezés iránt - írja a Népszabadság. 