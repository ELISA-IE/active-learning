Az ukránokat többen fogadnák be az EU-ba, mint a törököket

Az uniós állampolgárok többsége inkább támogatja Ukrajna csatlakozását, mint Törökországét - derült ki egy felmérésből. A hat megkérdezett uniós országból leginkább a lengyelek voltak befogadók: 77 százalékuk nyilatkozott pozitívan egy esetleges ukrán, míg 55 százalékuk egy esetleges török csatlakozásról.

Az uniós tagországok állampolgárainak többsége inkább látná az ukránokat az EU-ban, mint a törököket. Ez egy friss közvélemény-kutatásból derül ki, melyet az Európai Unió hat legnagyobb országában készített a TNS Sofres, összesen hatezer embert kérdeztek meg Franciaországban, Németországban, Olaszországban, Spanyolországban, Nagy-Britanniában és Lengyelországban. 

A felmérés szerint a megkérdezettek átlagosan 55 százaléka mondta azt, hogy szeretné, ha Ukrajna az EU tagja lenne. Törökország tagságáról 45 százalék nyilatkozott pozitívan. 

Az eredmények még a kutatás megrendelőjét, az Ukrajna uniós törekvéseit támogató Yes társaságot is meglepték. Laurent Dondey szóvivő úgy vélte, hiba lenne elutasítani egy 48 milliós nemzet csatlakozását, amely a legnagyobb méretű, teljesen Európa területén található ország. "Ez a felmérés nagyban segíti majd az ukrán csatlakozást" - mondta.

A kutatásból kiderül, hogy leginkább a lengyelek látnák szívesen az ukránokat, itt a megkérdezettek 77 százaléka támogatta Ukrajna csatlakozását, és mindössze 12 százalék ellenezte. Nagy-Britanniában ugyanakkor 49 volt a támogatók és 27 százalék az ellenzők, a franciáknál 58-37, a németeknél pedig 53-41 volt ez az arány. 

A lengyeleknél ugyanakkor többségben voltak azok is, akik a törökök csatlakozást támogatták - 55 százalék -, míg a briteknek csupán 32 százaléka vélekedett ugyanígy. 

A kutatást végző cég szerint azok, akik inkább Ukrajna csatlakozása mellett és a törökök belépése ellen vannak, úgy érzik, előbbi inkább Európa területén fekszik, mint utóbbi - írja a Guardian.