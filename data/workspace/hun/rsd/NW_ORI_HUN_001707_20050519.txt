Bush "az Úr rúdjait" küldené ellenségeire

Hamarosan engedélyt kaphat George Bush elnöktől az amerikai légierő, hogy űrfegyvereket fejlesszen. A tervekben műholdelhárító műholdak, lézeres tükörrendszer és a "rudak az Úrtól" nevű fegyver szerepel. Szakértők űrbeli fegyverkezési versenytől tartanak.

George Bush a közeljövőben várhatóan engedélyezi az amerikai légierőnek, hogy űrfegyverek kifejlesztésébe kezdjen. Az új fegyverek között lesznek elfogó-vadász műholdak, Föld körül keringő lézeres, rádióhullámos fegyverek, sőt, a csak "rudak az Úrtól" néven emlegetett, földi célokra potyogtatott tömör nehézfém hengerek - írja a brit Guardian.

Az űrre vonatkozó nemzetbiztonsági irányelv vitája tavaly óta zajlik, és egy New York Times által idézett illetékes szerint heteken belül meg is születhet róla a döntés. Az értesülést sem a légierő, sem a Fehér Ház nem kommentálta.

Az új irányelvvel egy, még Bill Clinton elnöksége idején, 1996-ban született régit váltanak fel. A homályosan fogalmazott dokumentum az űr békés felhasználását javasolta, az általános vélekedéssel összhangban. Clintonék elvetették az űrfegyverekre vonatkozó törekvéseket.

Nem így a Bush-kabinet. Az újabb irányelv - noha feltehetően ebben is homályosan fogalmaznak majd - szakértők szerint jelzi, hogy változik az USA hozzáállása az űrbeli erőfölény kiépítéséhez. A Védelmi Információs Központ alelnöke, Theresa Hitchens szerint "Eddig csupán kampányolt a légierő, hogy azt csináljon az űrben, amit csak akar. Az USA történetében most első alkalommal ezt meg is teheti majd" - mondta a szakember, aki úgy véli, hogy a lépés űrbeli fegyverkezési verseny kialakulását eredményezheti. "Képzeljünk csak el egy világot, ahol az amerikai 'halálcsillagok' mindenütt ott vannak az űrben, és tízpercenként áthaladnak egy ország fölött. Vajon más államok ebbe belenyugodnak?"

A tervezett fegyverek - a Pentagon 2002-es elképzelése szerint - két fő kategóriába tartoznának: lennének űrbeli hadviselő eszközök (pl. műhold-elhárítás), illetve űr-föld fegyverek (földi célok támadása az űrből). A légierő szerint képesek lennének olyan harci műholdak előállítására, amelyek meg tudják védeni a polgári amerikai műholdakat. A legtöbb űrszakértő egyetért abban, hogy ezek valójában más államok műholdjainak elpusztítását szolgálnák.

Az űr-föld fegyverek olyan globális csapásmérő eszközök lennének, mint egy féltonnányi fegyverrel megrakott űrrepülőgép. A "rudak az Úrtól" elnevezés például olyan wolfram-, titán- vagy uránhengereket takar, amelyeket egyszerűen csak leejtenének a földre. Tehetetlenségi erejüknél fogva a rudak sokszoros hangsebességet (körülbelül 12 ezer kilométer per órát) is elérnének a kisebb nukleáris robbanófej erejével is felérő becsapódásuk előtt. Egy másik lehetőség a "halálcsillagnak" becézett tükörrendszer, amelynek segítségével erős lézernyalábbal támadnának, ugyancsak földi célokat. 

Szakértők szerint ugyanakkor ez nagyon drága módszer lenne földi célok megtámadására, ezért valószínűbb a műholdelhárító harci műholdak bevetése.