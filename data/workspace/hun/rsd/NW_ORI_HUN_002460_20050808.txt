Kezdődik a Szentendrei út felújítása

Hétfőn kezdődik a Szentendrei út felújítása. A kedden kezdődő Sziget ideje alatt több sávot is biztosítanak az autóknak, ugyanakkor mindenkinek azt javasolják, hogy HÉV-vel utazzon a fesztiválra, mert a környéken hatalmas torlódás várható és parkolni is nehéz lesz.

Hétfőn kezdődik a Szentendrei út felújítása. Reggel 7 órakor ugyanakkor még nem zártak le egyetlen sávot sem, még nem vonultak ki a munkálatokat végzők, a  forgalom folyamatosan haladt - jelentette a Klub Rádió tudósítója.

Az első ütemben a Flórián tér és a Mozaik utcai felüljáró közötti szakaszon kezdődnek a munkálatok, de a Sziget ideje alatt mindkét irányban 3-3 sávot biztosítanak a forgalom számára a belső sáv lezárása mellett. A Szigetre igyekvőknek ugyanakkor azt javasolják, hogy a négypercenként közlekedő HÉV-et vegyék igénybe, mivel a környéken lehetetlen lesz parkolni, ezen kívül főleg a délutáni, esti órákban kell majd torlódásra számítani a Hajógyári Sziget környékén, így a Budai alsórakparton és a Szentendrei úton. 

A HÉV-en kívül a sűrűbben - és éjszaka is - közlekedő BKV-járművek mellett a Sziget kishajókon ugyancsak megközelíthető lesz. A hajók minden nap délután két órától hajnalig egyig ingáznak folyamatosan a Jászai Mari- és a Batthyány térről a fesztivál színhelyére.