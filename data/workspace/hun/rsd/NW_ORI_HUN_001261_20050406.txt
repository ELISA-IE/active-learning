Pár év alatt használhatatlanná válnak az utak

Egy felmérés szerint a közutak háromnegyede pár éven belül használhatatlanná válik, ha nem kezdenek sürgősen a felújításukhoz. A gazdasági tárca szerint a költségvetés által útfelújításra biztosított összeg még a szinten tartáshoz is kevés. A minisztérium ezért azt javasolja, hogy hozzanak létre egy részvénytársaságot, amelybe befolyhatna többek között az üzemanyag jövedéki adója és a súlyadó. Emellett a cég hitelt is vehetne fel.

Teherbírás szempontjából a közutak 23 százaléka rossz, 10 százaléka pedig nem megfelelő minősítést kapott a Gazdasági és Közlekedési Minisztérium (GKM) alá tartozó Útgazdálkodási és Koordinációs Igazgatóság (UKIG) felmérésében. Az egyenetlenséget vizsgálva az utak 25 százaléka, a területi hibákat tekintve pedig a 33 százaléka nem megfelelő.

 

Az UKIG szerint a jelenleg 170 ezer kilométer közút és önkormányzati kezelésben lévő út háromnegyede pár éven belül használhatatlanná válik, ha nem újítják fel őket sürgősen - mondta az [origo]-nak Tóth Judit, a GKM szóvivője.

 

A Budapesti Műszaki és Gazdaságtudomány Egyetem számítása szerint tíz év alatt 50-ről 20 százalékra csökkenne a balesetveszélyes utak aránya, ha évi 370-500 milliárd forintot költenének útfelújításra. A GKM szerint az utak állapotának szinten tartásához évi 80-100 milliárd forint kellene, a legutóbbi költségvetés is azonban csak 80 milliárdot biztosított útfelújításra és fejlesztésre.

 

A GKM ezért azt javasolja, hogy hozzanak létre egy részvénytársaságot, egy úgynevezett útpénztárt. A tárca elképzelése szerint ide kerülnének át a meglévő források, például a gépjármű-üzemanyag jövedéki adója, amit egyfajta díjjellegű kifizetéssé alakítanának át, illetve ebbe a pénztárba folyna be többek között az önkormányzatoktól a súlyadó is. Emellett a költségvetési forrásokat is ez az rt. kezelné, amely hitelt is vehetne fel ezek mellé az összegek mellé - közölte a minisztérium szóvivője. A tárca azt szeretné, ha az útpénztár már a jövő évtől működne, terveik szerint 2006-ban 170 milliárd forinttal gazdálkodhatna. "Ez az összeg már lehetővé tenné, hogy egy tízéves program keretében érezhető javulás álljon be az utak állapotában" - mondta Tóth Judit. Hozzátette: a tárca hamarosan a kormány elé terjeszti javaslatát.

 

Kapcsándi Dóra