Tartós lehet a gyógyszerbéke

Többhetes egyeztetés után pénteken aláírták a legújabb gyógyszeralkut, amelynek értelmében az idén 20 milliárd forinttal, jövőre pedig 22,5 milliárddal segítik a gyógyszerkasszát a gyártók. 

A kormány és a gyógyszergyártók között pénteken aláírt gyógyszer-megállapodás értelmében nő a gyártók befizetési kötelezettsége, az idén ugyanis 20 milliárd forinttal, jövőre pedig 22,5 milliárddal szállnak be a büdzsébe. A következő év elején pedig hozzálátnak a 2007-2010-re szóló megállapodás kidolgozásához - mondta Székely Krisztina, az Innovatív Gyógyszergyártók Egyesületének elnöke. 

A megállapodás körül egyetlen részlet kínos: tavaly született egy hasonló egyezség, amely elvileg 2006 végéig érvényes. Ebben az szerepelt, hogy a gyógyszerkassza hiányát 30 milliárd forintig fele-fele arányban az állam és a gyártók vállalják, 30 milliárd felett pedig csak a gyártók. Most azonban az állam befizetési kötelezettsége csökkent, holott a kassza kötelező borulása nagyban betudható annak, hogy rendre alultervezik. Tavaly 19 milliárd forinttal lépték túl az eredeti kasszát - 289 milliárd forint volt a kiadás -, ennek ellenére az említett szerződésben vállalt ötszázalékos bővítésnél az előirányzat volt a bázis, így a költségvetés az idén 284 milliárd forintot szán a medicinák támogatására. Az első nyolc hónapban 224 milliárd forint volt a költés, ez 35 milliárddal több az időarányos előirányzathoz képest. 

A nyáron mindenesetre lassult a költségnövekedés: míg májusban 39 milliárd forint ment el gyógyszertámogatásra, augusztusban 26 milliárd. Ugyanakkor, ha a további négy hónapban legfeljebb 23 milliárd áramlik ki a kasszából, a hiány akkor is eléri a 32 milliárd forintot. Ezért nem csoda, hogy a kormány a nyár végén tárgyalásokat kezdett a gyártókkal a befizetési kötelezettség növelése érdekében. Jelenleg nem valószínű, hogy a 2006-os előirányzat túllépné a 300 milliárd forintot - holott az idei költés 316 milliárd körül is lehet. A gyártók mégis a zsebükbe nyúlnak, és aaláírtak, mivel - Székely szerint - így kiszámítható lesz a következő másfél év, és biztosan lehet tudni a kötelezettségeket, írja a Napi Gazdaság.