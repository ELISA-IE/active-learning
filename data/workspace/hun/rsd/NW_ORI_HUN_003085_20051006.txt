Jelentős áresés a tőzsdéken

Erőteljes gyengüléssel kezdte a napot a Budapesti Értéktőzsde részvényindexe, hasonlóan a nagy nyugat-európai részvénypiacokhoz. A BUX délelőtt tíz órakor 22 563 ponton állt, ami az előző napi záró értékhez képest 2,81 százalékos csökkenést jelent. A forint is gyengült délelőtt.

A vezető részvények kivétel nélkül gyengültek csütörtök délelőtt. Legnagyobb mértékben a Richter: 3,4 százalékkal 37 945 forintra. A Mol-papírok árfolyama 3 százalékkal 22 200 forintra csökkent.

A Magyar Telekom-rényvények 2,8 százalékkal 1030 forinra, az Egis-papírok 1,6 százalékkal 18 900 forintra gyengültek. Az OTP árfolyama 2,1 százalékkal 8 128 forintra csökkent. 

Nyugat-Európa is meredek lejtőn

A nagy nyugat-európai részvénypiacok csütörtökön meredek lejtőn kezdtek, folytatva a szerdai visszaesést, amely három és féléves csúcsokat követett. A piacok a Wall Street szerdai veszteségei nyomában járnak, mert a várhatóan folytatódó amerikai kamatemelések miatt számos, főleg exportérdekelt részvény túlértékeltnek tűnik.

A forint ismét gyengüléssel nyitott 

A forint csütörtökön gyengébben nyitott a bankközi devizapiacon, az eurót 250,05/15 forinton jegyezték, 35 fillérrel erősebben a 249,70/80 forintos szerdai árfolyamnál. A forint 11,42 százalékon állt nyitáskor a plusz-mínusz 15 százalékos ingadozási sáv erős oldalán.

Az eurót a kamatemelési várakozások erősítik a nemzetközi piacokon. Nem kizárt ugyan, hogy az Európai Központi Bank mai ülésén még nem emel kamatot, de a piac áraiban már készül a kamatok emelkedésére.

A dollár gyengült az euróval szemben a nemzetközi piacokon, ezt követve Budapesten reggel 207,25/40 forinton jegyezték az amerikai valutát, csaknem két forinttal gyengébben a szerdai 209,10/20 forintos kurzusnál.