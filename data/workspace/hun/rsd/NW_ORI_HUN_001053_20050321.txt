Érdekképviseleti vezetők pályáznak a reptéri minibuszra

Érdekképviseleti vezetők is érdekeltek a Budapest Airport Rt. minibusz-szolgáltatására pályázó egyik vállalkozásban. A Légiközlekedési Dolgozók Független Szakszervezetének vezetője szerint a két érintettnek el kellene döntenie, hogy a munkavállalók érdekeit képviselik-e vagy a személyes hasznukat hajtják - írja a Népszabadság.

Megosztottak a Ferihegyi repülőtéren működő szakszervezetek, ugyanis a repteret üzemeltető Budapest Airport Rt. (BA Rt.) nemrég meghirdetett pályázatán egy olyan cég is indult, melyet más BA Rt.-s dolgozók mellett a minibuszos-szakszervezet (RMGSZ), illetve az üzemi tanács vezetője alapított. Csorba Attila, a Légiközlekedési Dolgozók Független Szakszervezetének (LDFSZ) vezetője választott tisztségviselők esetében összeférhetetlennek, etikai és morális szempontból elfogadhatatlannak tartja a történteket.  

A minibuszos szolgáltatás kiszervezése ellen még 2003-ban együtt tiltakoztak a szakszervezetek. A második pályázatot az idén februárban írták ki, amelyre hét cég - köztük az Airport Express Kft. - jelentkezett. Az Airport Express Kft.-t tavaly december 1-jén jegyezték be hárommillió forintos tőkével; a társaság székhelyeként Kováts István, a Repülőtéri Minibusz Gépkocsivezetők Szakszervezete (RMGSZ) lakhelye szerepel a nyilvános cégjegyzékben. A cégtulajdonosok között szerepel még Kovács Zoltán neve is, aki a Budapest Airport Rt. üzemi tanácsának elnöke. Kovács és Kováts tagjai a Ferihegyi repülőteret üzemeltető Budapest Airport Rt. felügyelőbizottságának is - írja a Népszabadság.

Kováts István, a minibuszos-szakszervezet vezetője a kft. megalapítását azzal magyarázta, hogy csak így biztosítható a munkavállalók részvétele a minibuszos-pályázaton, amiért már a kezdetektől fogva küzdöttek. Kovács Zoltán a Népszabadságnak elmondta, hogy üzemi tanácsi és felügyelőbizottsági tisztsége nem zárja ki, hogy tulajdonosa legyen a kft.-nek.