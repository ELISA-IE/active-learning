Keménykednének a rendőrök a spicces vezetőkkel

A kormány e heti sms-kérdése: lehessen-e vezetni egy pohár sör vagy bor elfogyasztása után. A kérdés bejelentése előtt a rendőrség már nyilvánosságra hozta álláspontját: szigorítani kellene az ittas vezetés büntetését, és a helyszínen bevonni a jogosítványát annak az autósnak, aki egy kicsit is ivott.

A kormány újabb sms-kérdésében arra lehet szavazni, lehessen-e vezetni nálunk is egy pohár sör vagy bor elfogyasztása után. Több európai országban ugyanis megengedik, hogy kis mennyiségű alkoholt igyon valaki és utána vezessen.

A kormány kérdésének bejelentése előtt a rendőrség már ismertette álláspontját. Pausz Ferenc, az Országos Rendőr-főkapitányság (ORFK) Közlekedésrendészeti osztályvezetője az [origo]-nak azt mondta, a rendőrség kezdeményezte a Belügyminisztériumnál, hogy szigorítsák az ittas vezetésért és a gyorshajtásért járó büntetést. A tervek szerint már 0,8 ezrelék alkoholszint alatt is a helyszínen bevonhatnák a jogosítványt, és a megengedett sebesség jelentős - legalább ötvenszázalékos - túllépése esetén is elvehetné a rendőr a vezetői engedélyt a helyszínen.

Egy tavaly júliusban életbe lépett módosítás óta tarthatják meg a spiccesen vezető sofőrök a jogosítványukat, egy uniós irányelvnek megfelelően. Pausz szerint azonban 2004-ben több balesetet okoztak az ittas sofőrök. 2003-ban a közúti balesetek 12,7, 2004-ben pedig már 13,9 százalékát okozták az ittasan vezetők, ezért lenne indokolt a rendőrség szerint a szigorítás.

Az ORFK elképzelései szerint változna a helyszíni bírság összege is. Jelenleg 10 ezer forint a bírság felős határa, mivel azonban az Unióban 75 eurós (több mint 18 ezer forint) büntetést is kiszabhatnak, Magyarországon is megemelnék a bírságot, tízezerről húszezer forintra.

Orodán Sándor, a Belügymnisztérium szóvivője azt mondta, az ORFK terveiről még nem döntöttek. Jelenleg tárcaközi egyeztetéseket tartanak, csak később határoznak az esetleges változtatásokról.