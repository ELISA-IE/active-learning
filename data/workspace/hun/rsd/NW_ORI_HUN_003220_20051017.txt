Kizárják a versenyből a kéttannyelvűsöket

Nem mérettethetik meg magukat az Országos Középiskolai Tanulmányi Versenyen (OKTV) a kéttannyelvű iskolák tanulói a célnyelvből. Az [origo] által megkérdezett szakemberek aggályosnak és az esélyegyenlőség csorbításának tartják a jelenlegi helyzetet. Az Oktatási Minisztériumnál pedig úgy gondolják, az okoz esélyegyenlőtlenséget, ha a "kéttannyelvűsök" a célnyelvből azonos kategóriában indulhatnánk a sima közoktatási rendszerben tanulókkal szemben. A megoldás egy új kategória lenne, de erre még várni kell.

Nem indulhatnak az Országos Középiskolai Tanulmányi Versenyen a két tanítási nyelvű szakközépiskolák és gimnáziumok tanulói azon a nyelven, amelyen az oktatás zajlik. A Szabó Lőrinc Kéttannyelvű Általános Iskola és Gimnázium csak az egyik közoktatási intézmény, amely így elesik attól a lehetőségtől, hogy diákjait indíthassa a tanulmányi versenyen. A Szabó Lőrincben a diákok angolul tanulják többek közt a történelmet és a matematikát. Zoltán László, az intézet igazgatója szerint súlyos hátrány éri az iskolában angolul tanuló diákokat azáltal, hogy nem vehetnek részt a tanulmányi versenyen, ugyanis egy esetleges jó helyezés elérésével automatikusan felvehetnék őket a megcélzott egyetemre.

Zoltán László az [origo] azon kérdésére, hogy érkezett-e már panaszbejelentés a szülők részéről, elmondta: többen az iskolára hárították a felelősséget, hogy miért nem indítják tanulóikat a célnyelven a tanulmányi versenyen. Erre az igazgató csak azt tudta válaszolni, hogy ezt az OKTV-kiírás nem teszi lehetővé.

Ehhez hasonló panaszokat fogalmaz meg az angolt mint célnyelvet tanító szegedi Deák Ferenc Gimnázium igazgatója, Kis Gábor is, aki szerint egy harmadik kategória létrehozása lenne célszerű. Az OKTV az angol nyelven belül két versenykategóriát különböztet meg, aszerint, hogy az adott iskolákban milyen óraszámban tanítják az idegen nyelvet. Kis szerint egy harmadik kategória létrehozásával lehetne biztosítani a kéttannyelvű iskolákban tanuló diákoknak a versengést. Ennek hiányában ugyanis csorbul a diákok esélyegyenlősége - fogalmazott a Deák igazgatója. Arra a kérdésünkre, hogy javaslatukat megpróbálták-e már érvényesítni valamilyen fórumon, akár az oktatási jogok miniszteri biztosánál vagy az oktatási minisztériumnál, Kis elmondta, hogy többször beszéltek róla szakmai körökben, így például a Kétnyelvű Iskoláért Egyesület értekezletein.

Aáry-Tamás Lajos, az oktatási jogok miniszteri biztosa azt mondja, akkor tud az ügyben lépni és javaslatot tenni az Oktatási Minisztériumnak, ha panasz érkezik be egy diáktól, szülőtől vagy intézménytől. "Eddig ilyen még nem történt, de ha beigazolódik, hogy a kiírás diszkriminatív, akkor megfogalmazom javaslataimat a miniszternek" - nyilatkozta Aáry-Tamás. Ezt pedig általában el szokták fogadni - tette hozzá az oktatási jogok miniszteri biztosa.

A Kétnyelvű Iskoláért Egyesület vezetése már több éve próbálja meggyőzni a minisztériumot, hogy próbáljon meg tenni, hogy a két tannyelven tanuló diákok is részt vehessenek a célnyelvből az OKTV-n. "Általában azzal hárítják el kérésünket, hogy ha ezt lehetővé tennék, akkor a kéttannyelvűben tanulók előnyben lennének más diákokhoz képest. A másik indok, hogy túl kicsi az a kör, amelyről szó van, így egy újabb kategória felállítása nem szükséges" - mondta el az [origo]-nak dr. Vámos Ágnes, a Kétnyelvű Iskoláért Egyesület elnöke.

Az Oktatási Minisztérium sajtóosztályán megerősítették Vámos szavait, mondván: a "sima közoktatási rendszerben tanulókkal szemben az esélyegyenlőség csorbulna". A megoldás egy harmadik kategória felállítása lenne, de erre egyelőre még várni kell. "Tervek szerint lesz valamikor" - nyilatkozta a minisztérium sajtóreferense.

Magyarországon 1987-ben indult el a kéttannyelvű képzés. Jelenleg megközelítőleg 100-130 két tanítási nyelvű szakközépiskola és gimnázium működik országszerte, ebből nagyjából 50-60 intézményben az angol a célnyelv. Ezen kívül franciául, németül, spanyolul, oroszul és olaszul lehet még tanulni a különböző tantárgyakat. 