Erősödött a forint pénteken

A forint nagy ingadozás után erősödött pénteken délutánra. Ennek köszönhetően egy euróért már csupán 250 forintot kellett fizetni.

Az eurót pénteken fél négy tájban 250,20/30 forinton jegyezték, 60 fillérrel alacsonyabban a csütörtöki 250,80/90 forintnál. A magyar valuta ennek megfelelően 21 bázisponttal 11,37 százalékra erősödött a plusz-mínusz 15 százalékos ingadozási sáv erős oldalán. Piaci szakértők szerint délelőtt jelentős mennyiségű forintot adtak el külföldi befektetők, s ennek hatására az euró 251,85 forintig erősödött. A nap második felében azonban megjelentek a forint vásárlók is, aminek hatására az euró 250,30 forintig gyengült. A jövő héten az euró várhatóan a 250-252 forintos sávban ingadozik piaci elemzők szerint, de, ha átlépi a 252 forintos szintet gyorsan eljuthat 254 forintig is. A piacon ugyanakkor megjegyezték, hogy a forint mostani árfolyama nem ad okot aggodalomra, a gazdaság állapotát a jelenlegi kurzus jobban tükrözi, mint a nyári 243-246 forintos szintek.  

A dollár alig mozdult a nap folyamán, a délután 207,00/10 forinton kereskedtek vele, míg csütörtökön 206,90/207,10 forinton állt a kurzus. Az állampapírok másodpiacán is délutánra enyhült az erős eladói nyomás, a hosszabb hozamszintek így 8-10 bázisponttal lettek magasabbak a csütörtöki szintnél. Az egy évnél rövidebb lejáratokon nem változott a hozamszint. 