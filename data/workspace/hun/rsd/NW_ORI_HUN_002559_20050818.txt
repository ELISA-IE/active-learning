A telepesek kétharmadát rakták ki Gázából

Csütörtök délelőttig az izraeli hadsereg a zsidó telepesek kétharmadát bírta távozásra. A legkeményebben ellenállók zsinagógákban vagy szögesdróttal védett bunkerekben barikádozta el magukat. Az egyik telepes megölt három palesztint, válaszul két gránátot lőttek a kivonulókra.

Az izraeli hadsereg csütörtök délelőtti bejelentése szerint már csak a telepesek 35 százaléka tartózkodik Gázában. Az Izrael által 1967-ben megszállt területet kedd éjfélig kellett volna kiüríteni, azonban sokan megtagadták az evakuálási felszólítást. Szerda hajnal óta izraeli katonák ezrei pakolják teherautókra a telepeseket, de több helyen még erős az ellenállás. A huszonegy gázai telep közül tizenegyet, a négy ciszjordániaiból pedig kettőt sikerült eddig teljesen kiüríteni. Szerdán összesen 1523 embert raktak ki erőszakkal a katonák. Eredetileg 8500 telepes élt 1,3 millió palesztin gyűrűjében, zárt enklávékban. Izrael egyoldalúan döntött Gáza feladásáról, és közben kerítést épít a palesztin és zsidó területek határára.

Szerdán az egyik ellenszegülő telepes lelőtt három palesztin munkást és kettőt megsebesített. A gyilkosságokat Ariel Saron izraeli miniszterelnök terrortámadásnak nevezte és elítélte. Válaszul csütörtök hajnalban két gránátot lőttek ki zsidó telepekre, de senki sem sérült meg. Szerdán egy nő tiltakozásul felgyújtotta magát az egyik telepen.

A legkomolyabb küzdelem két, keményvonalasnak számító telepen zajlik jelenleg. Kfar Darom a legrégebbi zsidó telep Gázában, az itt élő ortodoxok betontömbökkel és szögesdróttal megerősített bunkerekbe vonultak vissza, hogy a katonák ne tudják elszállítani őket. Több mint ezer zsidó tüntető pedig elsáncolta magát csütörtökön a telep egyik zsinagógájában, hogy ott szegüljön szembe az izraeli katonákkal. Csütörtök délután katonák ezrei szállták meg a zsinagógát és kezdték meg a kiürítés ellen tiltakozó fiatalok és telepesek eltávolítását.

Neve Dekalim településen a helyi fiatalok két napja bezárkóztak a zsinagógába. A zsinagógát a hadsereg ostromgyűrűbe fogta. A búvóhely megválasztásával folytatódik a telepesek érzelmi zsarolása: korábban is előfordult, hogy a zsidó szolidaritásra hivatkozva kérlelték a katonákat, illetve arra is volt több példa, hogy lenácizták őket. Csütörtök délelőtt a zsinagógából egy fiatalember kinyitott tóratekerccsel lépett ki, hogy így bírja jobb belátásra a katonákat. Eddig azonban csak egy katona tagadta meg a parancsot, ő várhatóan hadbíróság elé kerül.

Az elhagyott házakat sok helyen felgyújtották a telepesek, nehogy a palesztinok kezére kerüljenek. A hadsereg később egyébként is ledózerolja a telepeket. A kitelepítettek egy része felkészült, és új otthont vásárolt a kárpótlásul kapott állami támogatásból. Családonként negyed- és félmillió dollár közti kárpótlás jár, de aki nem ment önként, az elveszti az összeg egyharmadát. A legtöbb település lakói megpróbálnak együtt maradni. Aki nem gondoskodott új otthonról, azokat szállókba vagy mobil házakból kialakított ideiglenes táborokba viszi a hadsereg. Többeket pedig kibucok fogadtak be.