Rugalmasabb lesz a lakás-előtakarékosság

A Fundamenta-Lakáskassza üdvözli a lakás-takarékpénztári törvény és a kapcsolódó kormányrendeletek módosításait. Szerintük a  változtatások azért szükségesek, mert a régi szabályozás miatt a szolgáltatás Magyarországon jóval kötöttebb, mint máshol.

A lakás-takarékpénztár szerint az új szabályok tartalmazzák a pénztárak által javasolt módosításokat, valamint az öngondoskodás eszméjének elterjedését és pénztárak finanszírozási lehetőségeinek jobb kihasználását szolgálják.

A pénztár felhívja a figyelmet arra, hogy a lakás-előtakarékosság a lakásfinanszírozási konstrukciók közül az egyik legstabilabb ugyan, Magyarországon mégsem terjedt el olyan mértékben, mint északi szomszédainknál. Pedig feltételei előre rögzítettek, minden bank elfogadja hitelfelvételnél saját erőnek, és biztonságos, magas hozamú befektetés, amely előre kalkulálható.

A módosuló jogszabályok nyomán lehetővé válik azonnali kölcsön nyújtása, amely a hatályba lépést megelőzően kötött lakás-előtakarékossági szerződésekre is igényelhető. Emellett bővülnek a társasházak és a lakásszövetkezetek finanszírozási lehetőségei is, és állami támogatást kaphatnak az Európai Unió Magyarországon tartózkodási kártyát kapott polgárai is.