Perel Ferihegyért a Hochtief

Beperelte az ÁPV Rt-t az egyik ferihegyi pályázó. A Hochtief arra hivatkozva óvja meg a Budapest Airport privatizációját, hogy a győztes brit BAA nem felel meg minden követelménynek. A BAA szerint alaptalanok a vádak. A britek hétfőn megerősítették, hogy 1,26 milliárd fontot fizetnek a reptér 75 évre szóló üzemeltetési jogáért, ugyanakkor bejelentették: megválnak a földi kezelés, és a minibusz-üzeltágtól.

Pert indított az ÁPV Rt ellen a Ferihegyért pályázó Hochtief. A német építőcég szóvivője annyit közölt hétfőn, hogy véleményük szerint a privatizációs pályázat győztese nem mindenben felelt meg az ÁPV Rt. által támasztott kritériumoknak.

A pályázat győztese, a brit BAA tagadja a vádakat. "Ami miatt pert indítottak - nézetünk, és magyar kormány nézete szerint - annak semmi valóságalapja nincsen" - nyilatkozta Mike Clasper, a BAA vezérigazgatója a Reuters hírügynökségnek. "Ha a másodiknak befutó ennyire görcsösen akarja az üzletet, azt mondja, az övé tökéletes, valaki majdcsak hisz neki" - summázta a Hochtief lépését Clasper.

Oravecz Péter, az ÁPV Rt. kommunikációs igazgatója hétfőn elmondta: tudomásuk volt arról, hogy a német társaság a bírósághoz fordult, ám a kérelem tárgyát nem ismerik. Hozzátette, hogy információik szerint a Hochtiefnek a magyar cégalapítással kapcsolatban vannak kifogásai. 

Oravecz Péter hangsúlyozta, hogy mindhárom befektető alapított célzott rendeltetésű társaságot, amelyet a konzorcium tagjaként bevont. "Ezt az ÁPV Rt. mindhárom pályázónál elfogadta és engedélyezte" - mondta. Hozzátette: "meggyőződésünk, hogy az ÁPV Rt. szabályosan és jogszerűen járt el". Oravecz Péter szerint a britekkel folyamatban lévő üzletet csak egy jogerős bírósági döntés állíthatja le.

A brit BAA Plc. repülőtér-üzemeltető hétfői közleményében megerősítette, hogy 1,26 milliárd fontot fizet a Budapest Airport Rt. 75 százalék mínusz egy részvényéért és a 75 évre szóló vagyonkezelői megállapodásért.

A BAA Plc fejlesztési igazgatója, Chris Woodruff hétfőn azt mondta egy befektetői tájékoztatón, hogy a Budapest Airport Rt. tevékenységei közül "kiszállást terveznek két nem főtevéknységből", a földi kezelésből és a minibusz-szolgáltatásból. E két tevékenység körülbelül 700 embert foglalkoztat. Már tárgyalnak az érdeklődőkkel, mondta Woodruff. Hozzátette: még nem döntötték el, ajánlatot tesznek-e az olasz SEA Airports repülőtér-üzemeltető részesedésére is.

A Ferihegyi repülőtér az egyik leggyorsabban fejlődő légikikötő Európában, az idén az utasforgalma várhatóan 20 százalékkal, körülbelül 7,8 millióra nő, a BAA becslése szerint. A BAA úgy véli a Ferihegyi repülőtér pénzforgalmi többlete (EBITDA) az idén 68 millió euróra gyarapszik a tavalyi 61 millióról. Megismételték, hogy várakozásuk szerint ez 2011-ig, több mint a kétszerese lesz.