Kényszerből vállalkoznak a romák

A roma vállalkozások többsége az építőiparban vagy a kereskedelemben működik. Pontosan nem tudni, hány vállalkozást működtetnek romák, de az kiderült egy kutatásból, hogy kizárólag kisvállalkozásokról van szó és sok esetben más lehetőség híján, kényszerből vágnak bele - írja a Népszabadság.

A hazai cigányság lélekszáma 600 ezerre tehető, de a keresőképes korban lévő romák háromnegyedének nincs munkából származó jövedelme. A Delphoi Consulting kutatóműhely egy szűk réteg, a cigány vállalkozók helyzetét vizsgálta, a kutatás eredményeit a Népszabadság közli. 

Arra nincs pontos válasz, hogy a romák hány vállalkozást működtetnek Magyarországon, de a kutatók egyetlen olyan, romák által működtetett céget sem találtak, amelyet legalább közepes nagyságúnak lehet nevezni. Az egyéni vállalkozók vagy az őstermelők aránya eléri a 70 százalékot, 20 százalékot tesznek ki a betéti társaságok. A roma vállalkozások fennmaradó 10 százaléka más formában, például szövetkezetként működik. A legtöbb építőipari vagy kereskedelmi cég, a kutatók várakozásaival ellentétben viszonylag kevesen dolgoznak kizárólag a mezőgazdaságban.

A megkérdezett romák fele nem szabad akaratból, hanem valamilyen külső kényszer, elsősorban megélhetési gondok hatására lett vállalkozó. A vizsgálat szerint csak minden negyedik cigány vállalkozás tekinthető sikeresnek.