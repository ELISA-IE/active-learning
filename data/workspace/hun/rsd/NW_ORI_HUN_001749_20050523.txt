Támogatná a tb a gyomorszűkítő műtéteket

Hiába kezdeményezte már tavaly az Országos Egészségbiztosítási Pénztár (OEP) a gyomorszűkítő betegségek támogatását, Az  illetékes szakmai kollégium még nem döntött az ügyben. Addig marad a régi rendszer: akinek nincs pénze, az hónapokat várhat a műtét támogatására, akinek viszont van hamar sorra kerülhet - és költségei felét így is a tb állja - írja a Népszabadság. 

Halálhoz is vezethet a kóros kövérség, a nagy mértékben elhízott embereken gyakran csak a gyomorszűkítő műtétek segítenek. Magyarországon körülbelül 200 ezer embernek volna szüksége ilyen beavatkozásra. Évente azonban csak néhány száz műtétet végeznek, és ezek közül csupán 50-60 esetben támogatja a társadalombiztosítás a műtétet. A beavatkozás lényege, hogy a gyűrűvel leszűkített gyomor miatt a betegek egy év alatt 50-60 kilót is fogyhatnak - írja a Népszabadság. 

A lap szerint az Országos Egészségbiztosítási Pénztár (OEP) ezért maga kezdeményezte az eljárás támogatását, ehhez azonban a belgyógyászati szakmai kollégiumnak meg kell határoznia, mely esetekben indokolt a beavatkozás. A szakmai kollégium elnöke, Romics László professzor a Népszabadság kérdésére azt mondta, hogy még nem tud ilyen kezdeményezésről. A testület a szűkebb szakterületet képviselő Arterosclerozis Társaság állásfoglalásán alapján dönt majd, amelynek elnöke, Szollár Lajos professzor szerint javaslatuk nyárra várható. 

Addig azonban marad a jelenlegi gyakorlat, amelynek lényege, hogy akinek van pénze, az hamar sorra kerülhet, akár magánrendelőben, akár állami kórházban. Ráadásul utóbbi esetben még a tb-támogatáshoz is juthat, mivel az érintett kórházaknak a körülbelül 400 ezer forintos műtéti költséget kifizeti a társadalombiztosítás, így a betegnek elég kifizetnie a gyomorgyűrű ugyancsak körülbelül 400 ezer forintos árát. 

Lehetőség van ugyanakkor nagyobb mértékű tb-támogatáshoz is jutni, ám ehhez az ország négy, zsíranyagcsere-betegségekkel foglalkozó központja valamelyikének betegeként igazolást kell kapnia arról, hogy más már nem segít rajta. Ezt követően méltányossági eljárás során döntenek arról, hogy megkapja-e a támogatást, ami a gyűrű árának a nyolcvan százaléka (360 ezer forint). Az OEP szerint, ha minden papír rendben van, ez nem tart tovább harminc napnál ám orvosok szerint ez lassabb és sokan ezért vállalják inkább az önköltséges műtétet - írja a Népszabadság. 