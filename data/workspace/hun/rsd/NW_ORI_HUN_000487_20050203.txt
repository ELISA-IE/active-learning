Hágába küldte a racaki mészárost Szerbia

Koszovói háborús bűntettekkel vádolt nyugalmazott tábornokot küldött Hágába Szerbia. Vladimir Lazarevic egyike annak a négy tábornoknak, akiket az ENSZ a koszovói konfliktus során emberiség elleni és háborús bűnök elkövetésével vádolt meg. Lazarevicet gyanúsítják azzal, hogy parancsot adott a racaki mészárlásra - ez váltotta ki a NATO beavatkozását a konfliktusba. A körözött négy tábornok közül ketten nem hajlandók megadni magukat Szerbiában, egy pedig Oroszországban bujkál.

Hágába küldött egy háborús bűnöst Szerbia. Vladimir Lazarevic egyike annak a négy nyugalmazott tábornoknak, akiket az ENSZ a koszovói konfliktus során elkövetett háborús bűnökkel gyanúsít. A hágai Nemzetközi Törvényszék szerint Lazarevic háborús és emberiség elleni bűnöket követett el. 

A törvényszék szerint Lazarevic adott parancsot a racaki mészárlásra, amelynek során a Koszovóban tevékenykedő jugoszláv csapatok negyvenöt albán civillel végeztek 1999-ben. Ez volt az az esemény, amely végül kiváltotta a NATO beavatkozását Jugoszlávia ellen.

Vojislav Kostunica szerb elnök még a múlt héten jelentette be, hogy Lazarevic feladta magát, hogy "teljesítse hazája iránti kötelességét". Kostunica igen nagy nyomás alatt áll - ugyanis a hágai Nemzetközi Törvényszék szerint a szerb elnök nem működik együtt a testülettel a háborús bűnösök felkutatásában és kiadásában. 

Az USA néhány hete bejelentette, hogy a szerb vezetés kelletlen hozzáállása miatt megvon az országtól tízmillió dollár segélyt. Ugyanakkor az EU is bejelentette, hogy bármilyen csatlakozási tárgyalás csak akkor kerülhet szóba, ha Belgrád kiadja a Nemzetközi Törvényszék által követelt személyeket.

A B92 független szerb hírrádió szerint valóságos búcsúünnepséget rendeztek Lazarevicnek lakóhelyén, Nisben. "Köszönjük neked, a szerb hadsereg nagyszerű tábornokának, hogy békeidőben és háborúban egyaránt segítetted a nemzetet" - búcsúztatta az "élete legnagyobb próbájára induló" Lazarevicet Smiljko Kostic nisi polgármester. A polgármester reményét fejezte ki hogy "állnak még sorba együtt nyugdíjért" Lazareviccsel.

Lazarevic három társa közül ketten: Sreten Lukic és a volt jugoszláv főparancsnok, Nebojsa Pavkovic nem hajlandók feladni magukat és Hágába menni. Harmadik társuk, Vlastimir Djordjevic Oroszországba menekült a nemzetközi törvényszék elől. Továbbra is Szerbiában bujkál a boszniai háborúban végrehajtott srebrenicai mészárlással gyanúsított Ratko Mladic tábornok, akit a szerb kormányzat szintén nem hajlandó kiszolgáltatni Hágának.