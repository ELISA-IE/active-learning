A tiltakozás ellenére is lesz cigireklám a Hungaroringen

Noha az egészségügyi tárca végig határozottan ellenezte, hogy az idei magyar Forma 1-es futam felmentést kapjon a dohányreklám-tilalom alól, a gazdasági miniszter üzleti és turisztikai érdekekre hivatkozva mégis engedélyezte a cigireklámokat. Jövőre azonban már nem teheti meg, mivel az EU-tagállamokban egységesen tilos lesz dohányáruk hirdetése az autóversenyeken is.

"Az egészségügyi tárca nem ért egyet a gazdasági miniszternek azzal a rendelkezésével, hogy az idei Forma 1-es futamon a Hungaroringen - kivételesen - engedélyezi a dohányreklámokat" - mondta a népegészségügyi program szakmai vezetője, Hanusz Klára, aki hozzátette: a gazdasági tárca többször is egyeztetett erről a kérdésről az egészségügyi miniszterrel, Rácz Jenővel, aki nem javasolta ezt az intézkedést. "Az a megingathatatlan véleményünk, hogy nem lenne szabad engedni ezeket a reklámokat, mert a dohányzás annyira káros az egészségre, és a dohányosok száma nem csökken" - jelentette ki a szakmai vezető, aki szerint elsősorban elvi kérdés, hogy az egészségügyi tárca kiálljon emellett. A döntési jogkör azonban a gazdasági miniszteré, akinek összgazdasági érdekeket is figyelembe kell vennie a döntésénél - hívta fel a figyelmet Hanusz Klára. 

Kóka János gazdasági miniszter azzal indokolta döntését, hogy az üzlet, a turizmus, a motorsport érdeke miatt adott engedélyt a dohányreklámokra. Annyi engedményt tettek, hogy a dohányreklámokon a veszélyekről szóló feliratok is lesznek, a Hungaroring pedig kétmillió forinttal támogatja a dohányzásellenes felvilágosító munkát.

A becslések szerint a tavalyi Forma-1-es hétvégéből származó jegybevétel 2-2,5 milliárd forint volt. A szervezők szerint a futam ideje alatt a Magyarországra látogató turisták 3,7 milliárd forinttal gyarapítják a költségvetés bevételeit. A magyar állam pedig évente 3 milliárd forint körüli összeggel támogatja a futamot.

Idén augusztus elseje után már miniszteri engedéllyel sem lehet dohánytermékeket hirdetni, ugyanis attól kezdve véglegesen és egységesen tilos lesz ez az EU-tagállamokban.