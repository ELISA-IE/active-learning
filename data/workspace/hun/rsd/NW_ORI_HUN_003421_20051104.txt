Titkosak maradnak a paksi kármentesítés részletei

Nem ismerhetik meg a környezetvédők a paksi atomerőműben tervezett kármentesítés részleteit - döntött a bíróság. Az ítélet szerint nukleáris ügyekben a nemzetbiztonsági érdek előbbrevaló lehet a közérdeknél. A pervesztes Energia Klub fellebbez.

Továbbra sem ismerhetik meg a paksi atomerőműben tervezett kármentesítés részleteit környezetvédők - így döntött a Fővárosi Bíróság pénteki határozatában, amelyet az Energia Klub és az Országos Atomenergia Hivatal (OAH) között zajló perben hozott. 

A civil szervezet azért fordult a bírósághoz, mert az OAH korábban megtagadta a betekintést abba a dokumentációba, amelyet a Paksi Atomerőmű Rt. nyújtott be nekik. Ez a 2003. évi, a paksi kettes blokkban történt üzemzavar felszámolásával kapcsolatos. A döntés indoklásakor a bíró elmondta, hogy a nukleáris ügyekben a nemzetbiztonsági érdek gátja lehet a közérdeknek, így a közérdekű adatok nyilvánosságra hozatalát is vissza lehet utasítani.

"A 2003-as üzemzavar során megsérült fűtőelemek még mindig Pakson vannak. Az atomerőműnek van terve a felszámolásukra, és az erről a tervről szóló dokumentációt szeretnénk megkapni" - mondta az [origo]-nak Perger András, az Energia Klub illetékese, hozzátéve, hogy fellebbeznek az ítélet ellen.

Lux Iván, az OAH főigazgató-helyettese az [origo]-nak értékelte a pénteki ítéletet. Szerinte az iratokat azért nem adták ki, mert a paksi atomerőmű úgy vélte, hogy azok nem nyilvánosak. "A kérdés nem rajtunk múlott, nincs is érdekeltségünk a dokumentáció eltitkolásában" - mondta Lux. Tájékoztatása szerint a tárgyaláson az atomerőmű jogtanácsosa is jelen volt, és kifejtette az álláspontjukat. Az OAH a bírósági ítéletet példaadónak tekinti, és hasonló kérdésekben ennek megfelelően fog dönteni.

A bíró szerint a zöldek túl általánosan fogalmaztak a kért adatok körét illetően is. Meg kell mondani határozottan, hogy melyik adatot ismernék meg - jelezte a bíró, utalva arra, hogy az üzleti érdekeket sértő adatok nem hozhatók nyilvánosságra. Lux Iván úgy tudja, erre vonatkozólag létezik egy nemzetközi jogi szabály is, amely szerint ha túl általános a kérés, megtagadható az iratok kiadása.

Perger elmondta: a 2003-as üzemzavarral kapcsolatban az Energia Klubnak van egy másik pere is, amely konkrétan a kettes blokk tavaly nyári újraindításával kapcsolatos. Az Energia Klub és hét másik civil szervezet az újraindítás dokumentációjába szeretnének betekinteni. Szeptemberben ebben az ügyben kimondták, hogy újra le kell folytatni a tárgyalást, mert a kért dokumentumok közérdekű adatok. Így ebben a perben az OAH-nak azt kell bebizonyítania, hogy van oka korlátozni a hozzáférést a közérdekű adatnak minősülő iratokhoz.