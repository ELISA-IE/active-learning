Hónapokig is helyén maradhat a turul

A várhatóan hosszúra nyúló jogi procedúra miatt akár hónapokig is helyén maradhat az engedély nélkül felállított turulszobor a XII. kerületben. A második világháború áldozatainak emléket állító szobrot szombaton avatták fel, annak ellenére, hogy a Fővárosi Közigazgatási Hivatal szerint a szobor felállítása jogsértő. Az SZDSZ korábban tiltakozott a szobor ellen, azért is, mert attól tartott, hogy az a neonácik találkozóhelye lesz.

Nem lehet néhány nap alatt eltávolítani a XII. kerületben engedély nélkül felállított turulszobrot, a végső bontási határozatot ugyanis várhatóan még hosszú jogi procedúra előzi meg. A szobor felállítása azért volt jogszerűtlen, mert a köztéri szobrok felállításának ügyében illetékes Fővárosi Közgyűlés korábban elutasította a XII. kerület polgármesterének, Mitnyan Györgynek az építési engedélyre beadott kérelmét. A kerület engedélyt kapott parkfelújításra, térrendezésre, fakivágásra, turulszobor felállítására viszont nem. A kerület a szobrot mégis felállította, szombaton több ezres tömeg jelenlétében fel is avatták. 

A közigazgatási hivatal pénteken közölte, hogy minden törvényes eszközt igénybe vesz a jogellenesen felállított szobor lebontása érdekében, de az október 23-i ünnepet nem zavarják meg ezzel. A szobor lebontása azonban az ünnep elmúltával sem következhet be néhány napon belül, a jogi procedúra várhatóan hosszúra nyúlik. A XII. kerületi önkormányzatnak most fennmaradási kérelmet kell benyújtani a szoborra, ezt követően újra a Fővárosi Közgyűlés elé kerül az ügy, ahol vagy mégis engedélyt adnak a szobornak, vagy újra elutasítják a fennmaradási kérelmet. Az elutasító határozatot a kerületi önkormányzat megfellebbezheti. Ha másodfokon újabb elutasító határozat születik, akkor a kerület bírósághoz fordulhat - tudtuk meg Urbán Andrástól, a Fővárosi Közigazgatási Hivatal építési főosztályának vezetőjétől. 

A közigazgatási hivatal szempontjából ez ugyanolyan építési ügy, mintha valaki engedély nélkül húzna fel egy épületet - mondta az [origo]-nak Urbán András. A különbség csak az, hogy itt egy műértéket képviselő szoborról van szó, tehát nem fogják tönkretenni, ha le is bontják a XII. kerületben, később máshol fel lehet állítani.

A közigazgatási hivatalt korábban XII. kerületi SZDSZ-es képviselők kérték fel intézkedésre, akik nem csak az engedély hiánya miatt akarták leállíttatni az építkezést, hanem attól is tartottak, hogy a neonácik kedvelt találkozóhelye lesz a turulmadár szobra.

Szerettük volna hétfőn megkérdezni a XII. kerület polgármesterét, Mitnyan Györgyöt is, de nem válaszolt megkeresésünkre.