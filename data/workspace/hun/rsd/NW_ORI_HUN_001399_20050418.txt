Tízzel több vonalon jár majd éjszaka busz

Legfeljebb hatvanmillió forintból átszervezi éjszakai közlekedését a BKV. Az eddigi 19 útvonal helyett harminc, a várost átszelő útvonalon járnak majd a buszok, némelyik hétpercenként, más vonalakon kétóránként. A fő csomópont az Astoria lesz.

A BKV ígérete szerint minden kerületből haza tudunk majd jutni éjszakánként busszal. A legfeljebb hatvanmillióba kerülő átszervezés után, ha a Fővárosi Önkormányzat májusban jóváhagyja, szeptembertől harminc éjszakai buszjárat működik majd. Az eddigi 220 kilométeres hálózat hossza ezt követően megduplázódik. Az átszervezés alapvetően nem a járatok sűrítésére összpontosít, hanem az eddig kieső területek bevonására a közlekedésbe. Arra azért törekednek, hogy ne legyenek túlzsúfoltak az eddig egész éjjel tömött buszok - ígérte a BKV. 

Az éjszakai járatok átlósan szelik majd át a fővárost. Ezek mellett megmarad az a három járat, amely a körutakon közlekedik. Harminc csomóponton lehet majd átszállni, a központ az Astoria lesz. A tervet a BKV úgy alakította ki, hogy figyelembe vette a városközpontban, a Kiskörúton található szórakozóhelyek elhelyezkedését. A belvárosi útvonalakon 7-15 percenként, a nagy lakótelepek felé 30 percenként, a kertvárosokba 60 percenként, egyéb területekre pedig kétóránként járnak majd a buszok.

Az éjszakai közlekedés korszerűsítésére Demszky Gábor főpolgármester kérte fel a BKV-t civil kezdeményezésre. A Városi és Elővárosi Közlekedési Egyesület (VEKE) nevű civil szervezet ugyanis nemrég saját javaslattal állt elő, melyben az éjszakánként szinte üresen több ezer kilométert közlekedő szolgálati járatokat vonták volna be az utasszállításba. Ezzel a VEKE 150 millióval olcsóbban, kevesebb busszal könnyítette volna meg az éjszakai utazást. A BKV ugyan nem fogadta el a civilek tervét, de bevonta őket a most bemutatott tervek kidolgozásába. A szeptembertől működő új rendszerbe részben a buszvezetőket hazaszállító szolgálati járatokat vonják be, részben új buszokat állítanak munkába. 

Egy átfogó, 330 millióért elvégzett közvélemény-kutatásban a BKV felmérte a budapestiek közlekedési szokásait. Eddig ötvenezer háztartás adatait értékelték ki. A felmérésből kiderül, hogy a budapestiek naponta átlagosan 2,3-szer utaznak. A mozgások 60 százaléka tömegközlekedés. A fővárosiak utazásainak 60 százaléka a saját kerületükön belül történik. 

Az utazások csaknem negyede a három metróvonal egyikén történik, további negyede pedig villamoson. Az utasok hetedrésze (12-14 százalék) reggel hét és nyolc óra között száll buszra, metróra vagy villamosra, majd főleg délután öt és hat óra között próbál hazajutni. 

Az éjszakai közlekedés átalakításával egy időben a dél-pesti kerületek tömegközlekedésén is javítanak - ígérte a BKV. Ezek a kerületek eddig szinte kizárólag a csepeli és ráckevei HÉV-re számíthattak. Itt sűrítik a járatokat, és Erzsébet-busz néven új autóbuszon is lehet majd utazni.