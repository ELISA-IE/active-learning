Eutanázia-párti az [origo] olvasóinak nagy többsége

Egy héten át szavaztak arról az [origo] olvasói, hogy engedélyeznék-e az eutanáziát, vagyis azt, hogy a halálos, szenvedő betegeket halálba lehessen a kérésükre segíteni. A szavazók 76 százaléka támogatja az eutanáziát, míg közel tíz százalék szerint ez gyilkosság, amiért bűnhődnie kell az elkövetőknek.

Egy hete jelent meg az [origo]-n egy cikk arról az ózdi férfiról, aki fia tudtával túladagolta a morfininjekciót a végső stádiumban lévő rákos beteg felesége kérésére. A férfi és fia felfüggesztett börtönbüntetést kapott, a jelenleg hatályos magyar törvények szerint ugyanis emberölésért felel az, aki eutanáziát hajt végre.

 

Ennek kapcsán kérdeztük arról olvasóinkat, engedélyeznék-e az eutanáziát. Péntek délig, azaz egy hét alatt 6052 szavazat érkezett. Az [origo] olvasóinak 76,3 százaléka, vagyis 4615-en mondták azt, hogy engedélyeznék, mert csak a szenvedéstől menti meg a haldoklót.

 

A szavazók 13,9 százaléka, összesen 840-en választották a köztes utat, vagyis hogy nem engedélyeznék ugyan az eutanáziát, de az elkövetők kaphassanak kegyelmet. Erre Magyarországon eddig csak egy példa volt: évekkel ezelőtt egy nőt elítéltek a magyar bíróságok, mert gyógyíthatatlan beteg lányát - kérésére - megölte. A nő működő hajszárítót dobott a lánya fürdővizébe, majd a víz alá nyomta a fejét. Az asszony azonban a köztársasági elnöktől kegyelmet kapott.

 

597 ember, az összes szavazó 9,9 százaléka viszont elítéli az eutanáziát. Ők azt a választ jelölték be, hogy az eutanáziát nem szabad engedélyezni, mert az gyilkosság, amiért az elkövetőnek igenis bűnhődnie kell.