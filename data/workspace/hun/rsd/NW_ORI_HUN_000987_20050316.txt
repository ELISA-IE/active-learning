Háborús héja irányíthatja a Világbankot

Paul Wolfowitzot jelölte George Bush amerikai elnök a Világbank élére. Wolfowitz jelenleg az USA védelmi miniszter-helyettese, az iraki háború egyik legfőbb támogatója. Busht máris hevesen támadják választásáért.

Paul Wolfowitz George Bush amerikai elnök hivatalos jelöltje a Világbank élére. A Fehér Ház a nap folyamán már értesítette legfontosabb szövetségeseit a döntésről. "Tapasztalt ember, nagy szervezetet segített irányítani" - jellemezte Wolfowitzot az elnök.

Bush döntése ellen a demokraták azonnal támadást indítottak. A bírálók szerint az elnök az egyik legelszántabb háborús héjét szabadítja rá a Világbankra. Wolfowitz eddig Donald Rumsfeld védelmi miniszter helyettese volt. Ő volt az iraki háború egyik legelszántabb támogatója - írja a BBC News.

Paul Wolfowitz neve már korábban is felmerült mint Bush lehetséges jelöltje, a Fehér Ház akkor azonnal cáfolta a hírt. A jelöltek között volt ugyanakkor Carly Fiorina, a Hewlett-Packard számítógép-óriás kirúgott vezérigazgatója is.

Hagyományosan az Egyesült Államok állít elnököt a Világbank élére, míg a kialakult szokások szerint a Nemzetközi Valutaalap (IMF) elnöke mindig európai. Az eddigi Világbank-elnök, James Wolfensohn korábban közölte: továbbra is betöltené a tisztet, azonban ehhez nincs meg a kellő támogatottsága, ugyanis hivatalát még Bill Clintontól kapta. Wolfowitz június elsejétől veszi át a Világbank vezetését.