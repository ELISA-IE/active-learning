A gazdagabb nyugdíjasotthonoknak jut kevesebb pénz

Miközben hétfőn fogyatékosokat és időseket tömörítő civil szervezetek tüntettek a szerintük csökkenő állami támogatások miatt, a kormány pont azt állítja, hogy 2006-ban több pénz jut ezekre a csoportokra. Az esélyegyenlőségi tárca szerint az otthonok több helyről kapnak majd pénzt, ráadásul a támogatások többségét a luxusotthonok helyett a rászorulókat gondozó intézmények kapják.

Csökken a fogyatékosokról és az idősekről gondoskodó intézményeknek jutó támogatások összege - állította hétfői Parlament előtti demonstrációján a Szociális Ellátók és Szociális Ellátottak Egyesülete (SZESZEE) és a Fogyatékos Emberek Szövetségeinek Tanácsa (FESZT). Az Országgyűlés előtt délelőtt összegyűlt több száz tüntető olyan feliratú táblákkal demonstrált, mint "a bot nem elég" vagy "az emberhez méltó öregkor nem luxus".

A demonstrálók szerint a 2006-os költségvetési törvény tervezete szerint jövőre kevesebb támogatást kapnak az időseket és a fogyatékosokat ellátó otthonok. Hegedűs Lajos, a Mozgáskorlátozottak Egyesületeinek Országos Szövetsége (MEOSZ) elnöke a tüntetésen elmondta: az egyébként is kiszolgáltatott társadalmi réteg a forráscsökkentés miatt még kiszolgáltatottabb lesz, az őket ellátó intézmények léte pedig veszélybe kerül. A tüntetők ezért 22 ezer aláírást tartalmazó petíciót adtak Göncz Kinga esélyegyenlőségi miniszternek.

A civil szervezetek nem tartották elegendőnek azt az 5,5 milliárd forintos pluszforrást sem, amit múlt héten ajánlott fel a kormány a szociális intézményeknek járó állami normatíva emelésére. Hegedűs Lajos az [origo]-nak elmondta: a 2006-os költségvetés tervezete szerint jövőre az idei évhez képest 13,5 milliárd forinttal kapnak kevesebbet a szociális intézmények. Hiába ajánlott fel a kormány 5,5 milliárdot, jövőre így is 8 milliárddal kevesebbet kapnak.

A demonstráción részt vevő Göncz Kinga, akinek beszéde közben többen is bekiabáltak, viszont állította: jövőre semmiképpen se kapnak kevesebbet az idősekről és a fogyatékosokról gondoskodó intézmények. Jövőre ugyanis átalakul a támogatási rendszer: így az intézmények nemcsak az állami normatívára számíthatnak, hanem a kistérségi társulások keretében az önkormányzatoktól is kapnak támogatást. Ez pedig együttesen az esélyegyenlőségi tárca szerint mindenképpen magasabb lesz, mint az idei támogatás. 

Ráadásul a tárca bevezeti a differenciált támogatási rendszert, vagyis azok az intézmények kapnak majd nagyobb támogatást, amelyek a leginkább rászorulókról gondoskodnak. Eddig minden intézmény ugyanazt a normatívát kapta: évenként egy személy után 769 200 forintot. A súlyos állapotúakat ellátó intézmények jövőre 805 ezer forintot kapnak, a jó állapotú időseket ellátó, úgynevezett "luxusotthonok" viszont csak  447 ezer forintot.