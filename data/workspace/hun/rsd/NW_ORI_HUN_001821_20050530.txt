Olvasóink elnök-fantomja inkább Sólyomra hajaz

Sólyom László és Szili Katalin közül az előbbi inkább megfelel annak ideális elnöknek, akinek portréját szavazataikkal olvasóink megrajzolták. A játékban nem konkrét személyekről volt szó, de az [origo] olvasóinak álom-államfője a két pécsi gyökerekkel rendelkező jelölt közül egyértelműen a volt alkotmánybíróra hajaz inkább.

Ötvenegy kérdést tettünk fel olvasóinknak az elmúlt hetekben, amelyek alapján megrajzolhatták az ideális köztársasági elnököt. A szavazás eredményét csütörtökön közöltük. Hétfőn lejár a jelölés határideje, és minden bizonnyal ketten pályázhatnak majd a képviselők szavazataira a jövő héten: Szili Katalin és Sólyom László. Szili az MSZP jelöltje, Sólyom a Fideszé.

Amikor megvizsgáltuk, hogy melyikük hasonlít jobban az [origo] szavazás ideális elnökéhez, akkor egy pontrendszert alkalmaztunk. Nem csak az számított, hogy melyikük nyert meg egy-egy kérdést, hanem az is, hogy mekkora volt a szavazatok közti különbség. Ezer szavazat ért egy pontot. Megkérdeztük például, hogy férfit vagy nőt akarnak-e Önök inkább elnöknek. Így Sólyom rögtön az első kérdéssel 12,2 pontot szerzett, nagy előnnyel startolva a 4,3 ponttal kezdő Szilivel szemben. A végeredmény 38,7 - 17,7 lett Sólyom javára.

Ahol egyértelműek a különbségek, ott általában Sólyom nyert. Majdnem kétszer annyi pontot szerzett azért, mert idősebb Szili Katalinnál. Sólyom (63 éves) ugyanis az önök kedvenc elnöki korszakában, az 55-65 közöttiben jár, míg Szili Katalin (49 éves) a második helyen lévő 45-55 közöttiben.

Az olvasók közül jóval kevesebben akarnak hivatásos politikust, így itt négyszer annyi pont járt a jogtudósnak, mint a házelnöknek. Tovább növelte Sólyom az előnyét azzal, hogy nem volt tagja az MSZMP-nek, míg Szili igen. (Sólyom az MDF tagja volt egy rövid ideig, 1989-ben.)

A nyelvtudás-kérdésnél Sólyom behozhatatlan előnyt szerzett. Olvasóink többségét ugyanis zavarná, ha az elnök nem beszélne legalább középfokon idegen nyelven, és Szili Katalin csak társalgási szinten tud angolul és németül. Sólyom László viszont a kölni egyetemen tanított németül.

Egyetlen olyan szempontot találtunk, ahol volt különbség a két elnök-jelölt között, és az Szili javára módosított az eredményen. Ez a némileg szubjektív "héja vagy galamb legyen-e az elnök" kérdés volt. Itt a kettejükről szóló nyilatkozatok, jellemzések alapján megelőlegeztük, hogy Szili Katalin inkább engedékeny galamb, míg a sokszor autonómnak és nagyon határozottnak jellemzett Sólyom pedig héja lesz. Olvasóink közül majdnem háromszor annyian kattintottak arra, hogy inkább egy kevésbé határozott elnök országában akarnak élni.

Sok kérdést kihagytunk az értékeléskor. Több helyen ugyanis mindketten egyforma pontot szereztek volna. Mindketten sok-sok pontot kaptak volna azért mert diplomások, de az összesítésekkor csak a különbségekre figyeltünk. Mindketten jogászok, ami ideális olvasóink szerint, hiszen 32 százalékkal éppen csak lemaradva a bölcsész diplomától ez a képzési forma a leginkább elnök-kompatíbilis olvasóink szerint. Az sem számított, hogy mindketten hisznek Istenben, egyikük sem tartozik valamelyik kisebbséghez, és feltehetően használják az internetet is, hiszen mindkettejüknek van e-mail címe, ahogy vezetői tapasztalatot is bőven szereztek már. Az ízlésre vonatkozó kérdéseket szintén ki kellett szűrnünk, mert nem egyértelmű, hogy melyikük enne inkább lecsót vagy homárt.