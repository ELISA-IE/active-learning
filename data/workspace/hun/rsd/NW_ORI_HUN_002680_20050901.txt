Ezrek halhattak meg az elárasztott New Orleansban

Több ezer ember is életét veszthette a Katrina hurrikán pusztítása és az azt követő áradás következtében New Orleansban. A víz alatt álló várost teljesen kiürítik, több tízezer embert kell kitelepíteni. George Bush amerikai elnök szerint a térséget "Amerika történetének egyik legsúlyosabb természeti csapása érte". 

Megindult a hurrikán sújtotta New Orleans teljes kiürítése, egyesek már meg is érkeztek Texasba. A legkiszolgáltatottabb embereket Luisiana fővárosába, a többieket Texasba szállítják buszokkal. Ötszáz buszt rendeltek a térségbe. Az első busz azonban - bár az áradás miatt otthontalanná lett embereket szállított - nem a hivatalos konvoj része volt. A hatóságok nem tudják, hogy a menekülők honnan szerezték maguknak a járművet. 

Ray Nagin New Orleans-i polgármester szerdán rendelte el a város teljes kiürítését. Mint közölte, hónapokba is beletelik, mire a lakosok hazatérhetnek. A még ott lévő tízezrek alig várják, hogy elvigyék őket. Nincs áram és a mindenüket elvesztő emberek alig-alig találnak élelmet és tiszta ivóvizet. A város kilenc kórházából összesen tízezer embert kell kitelepíteni, betegeket, nővéreket és orvosokat vegyesen. Egy kórházban két beteg azért halt meg, mert nem volt áram. A kormány közegészségügyi vészhelyzetet hirdetett ki az érintett partvidéken, hogy felgyorsítsák az élelmiszer, az ivóvíz és az üzemanyag odajuttatását. 

Évekig tarthat a helyreállítás

Szerdán az amerikai elnök a levegőből tekintette meg a katasztrófa sújtotta térséget, majd közölte, évekbe is beletelhet, mire eltüntetik a pusztítás nyomait, "példátlan kihívással állunk szemben" - mondta George Bush. Mint közölte, a térséget "Amerika történetének egyik legsúlyosabb természeti csapása érte". 

Hétfőn a Katrina hurrikán által megtépázott város java része az átszakadt gátak miatt víz alatt állt, sokan napokat töltöttek házaik tetején megmentőikre várva. Az utcákon otthontalanná vált emberek ezrei kószálnak, akiket nem csak az ár, az ivóvíz és az élelem hiánya, hanem a bomló emberi és állati áldozatok jelentette fertőzésveszély, illetve a gyárakból, benzinkutakból kimosott olaj és vegyi anyagok is fenyegetnek. 

A katonaság mérnökszázada eddig hiába próbálkozott a gátszakadások befoltozásával. A helikopterről ledobott homokzsákokat elmosta az ár, most törmelékkel töltött konténereket akarnak a lyukakba dobni. A víz kiszivattyúzása legalább egy hónapig tart majd, de a műveletet csak a gátak helyreállítása után tudják megkezdeni.

Kórházakat fenyegetnek a fosztogatók

A hadsereg közben további tízezer katonát rendelt Louisiana és Mississippi leginkább érintett körzeteibe. Ezzel együtt összesen 21 ezer főnyi katonaság igyekszik részt venni a mentésben, és a rendfenntartásban. Egyes jelentések szerint New Orleansban állig felfegyverzett bandák garázdálkodnak. Állítólag olyan kórházakat és ápolóotthonokat fenyegetnek, amelyeknek még van élelmiszer utánpótlásuk. A polgármester szerint a kérdés nagyon nehéz, mivel sokan azért kezdtek fosztogatni, mert elfogyott az élelmük, ami miatt még nem lehetne őket elítélni. "Csakhogy aztán az egész hatalmas káoszba torkollott" - mondta. 

Ray Nagin elrendelte, hogy a rendőrök a mentés helyett a rendfenntartásra koncentráljanak. A rendőrség ugyanis egy ideig még tétlenül nézte a fosztogatást, mivel a mentéssel volt elfoglalva. A Canal Streeten például megengedték, hogy az emberek cipőt vigyenek ki a boltokból, ha az jó volt rájuk. 

Több ezer halott lehet

"Legalább több száz. Valószínűleg több ezer" - válaszolt New Orleans polgármestere arra a kérdésre, hogy mekkorára becsülik a halottak számát. Mississippi államban legalább 185-re teszik a halottak számát. Több helyen teljesen megközelíthetetlenné váltak kisebb települések.

A Katrina pusztítása nyomán az amerikai kormány kénytelen volt megnyitni az ország stratégiai olajtartalékait. A benzinellátásban bekövetkező kimaradások országszerte előfordultak, ezért az emberek megrohamozták a benzinkutakat, a megnövekedett kereslet pedig gallononként 5 dollár fölé srófolta az árakat.

Lassúsággal vádolják a kormányt

Eközben megerősödtek a Bush-kabinetet bíráló hangok. Frank Lautenberg demokrata párti szenátor azzal vádolta a kormányt, hogy nem cselekedett elég gyorsan. "Napok óta nézzük a kibontakozó pusztítást a televízióban, és már meg kell kérdezni, hol van a szövetségi kormányzat?" - mondta. 