Népi kezdeményezés a kilakoltatások megfékezésére

Annak érdekében, hogy a parlament foglalkozzon a kilakoltatások problémájával, népi kezdeményezésbe fogott a Roma Polgárjogi Alapítvány. Ahhoz, hogy ez eredményes legyen, legalább 50 ezer aláírást kell összegyűjteniük két hónapon belül.

A kilakoltatások megfékezése érdekében országos aláírásgyűjtő akciót indított a Roma Polgárjogi Alapítvány, amelyhez más civilszervezetek is csatlakoztak. Az Országos Választási Bizottság által jóváhagyott népi kezdeményezésen a következő kérdés olvasható: "Egyetért-e Ön azzal, hogy az Országgyűlés tárgyalja meg egy olyan törvényi rendelkezés elfogadását, amely kimondaná, hogy saját elhelyezési lehetőség hiányában senki nem fosztható meg lakásától, vagy lakóhelyiségétől mindaddig, amíg elhelyezését - családjával együtt - a lakás kiürítését kérelmező, vagy a települési önkormányzat nem biztosítja, és ezt a kiürítésről szóló döntés kimondása előtt írásban vállalja"? Ahhoz, hogy a parlament kötelezhető legyen tárgyalni az alapítvány által felvetett kérdést, legalább 50 ezer hiteles aláírást kell szerezniük két hónapon belül. 

Óvatos becslések szerint is több tízezer embert fenyeget a kilakoltatás réme, évről-évre - indokolta a Roma Polgárjogi Alapítvány a kezdeményezését. A kilakoltatások egyaránt fenyegetik az ingatlan és albérleti csalások áldozatait, az önkormányzatok elszegényedett-hátralékos bérlőit és a lakáscélú OTP kölcsön hátralékosait.