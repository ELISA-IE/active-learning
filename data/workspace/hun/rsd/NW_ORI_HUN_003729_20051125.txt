Kikerülhetnek a nemibetegek adatai

Rendezetlen a nemibetegek és a velük kapcsolatba kerülő emberek adatainak kezelése, mióta megszüntették az ellátás korábbi központját - derül ki az adatvédelmi biztos legújabb állásfoglalásából. Nem megnyugtató például a betegek szexuális orientációjára, kábítószerfüggőségére vonatkozó különleges adatok kezelése, és a szabad orvosválasztás jogának biztosítása. Az ombudsman hiába kereste meg ezzel kapcsolatban az egészségügyi minisztert, nem kapott választ.

Az adatvédelmi biztos vizsgálatát a SOTE Bőr- és Nemi Kórtani Klinika egy szakmai képviselője kezdeményezte még februárban, miután ismertté vált, hogy megszűnik az Országos Bőr- és Nemikórtani Intézet (OBNI).Mint az Péterfalvi Attila jelentésből kiderül, ennél az intézetnél országos papíralapú nyilvántartást vezettek a betegekről és a velük kapcsolatot létesítő személyekről, de az elektronikus nyilvántartásban már nem szerepelt a felismert nemibetegség. Az OBNI-ban dolgozó orvosok szerint így ebben a rendszerben megvalósult a teljes névtelenség.

A szakmai vélemények szerint az Egészségügyi Minisztérium (EüM) elsősorban pénzügyi okok miatt szüntette meg márciusban az OBNI-t - áll Péterfalvi jelentésében. A betegellátást a SOTE Bőr- és Nemi Kórtani Klinikája vette át, és részben az OBNI helyére lépett a több orvosi területet összefogó, betegellátást ellenőrző Országos Szakfelügyeleti Módszertani Központ.

A jelentés szerint az érintett orvosok úgy vélik, nagy a veszélye annak, hogy az eddigi zárt rendszerből kikerülnek a betegek adatai. Erre szerintük jó példa, hogy a laboratóriumi vizsgálatokat, szűréseket már magánlaborok is végezhetik. Az OEP nyilvántartásában pedig az új rendszerben "egyértelműen megjelennek a nemibetegségben szenvedő ellátottak személyes és különleges adatai".

Az ombudsman által megkérdezett szakértők szerint kiemelten kell kezelni a nemibetegek csoportját, mert a róluk nyilvántartott adatok "az intimszféra legbelsőbb tartományába tartoznak". Ugyanez vonatkozik a velük kapcsolatba került személyekre. "Az ilyen betegségek dokumentációiban gyakran szerepel a szexuális orientációra - homoszexuális, biszexuális -, valamint az esetleges kóros szenvedélyre, például intravénás kábítószer-használatra vonatkozó információ is" - olvasható az állásfoglalásban.

Az adatok kikerülése akár tragikus következményekkel is járhat, így a betegek ragaszkodnak a névtelenséghez. Ezért sokszor nem a legközelebbi a nemibeteggondozóhoz fordulnak, hanem a fővárosi központot keresik fel, ahol bárkit fogadnak. Ezzel együtt a nemibetegségekre nagy figyelmet kell fordítani, mert a közeljövőben ugrásszerűen nőhet az AIDS-s és szifiliszes betegek száma - mutat rá Péterfalvi szakértőkre hivatkozva.

Az adatvédelmi biztos állásfoglalása szerint a március óta működő új rendszerben is biztosítani kell a nemi betegeknek a szabad orvosválasztást, nem szabad magánlaboroknak kiadni a személyes adataikat, és azoknak a személyeknek az adatait is titokban kell tartani, akik kapcsolatba kerültek a betegekkel.

Az üggyel kapcsolatban az ombudsman februárban és áprilisban is megkereste Rácz Jenő egészségügyi minisztert, és tájékoztatást kért a változásokról és a betegnyilvántartásokról. Eddig azonban nem kapott választ. Az [origo] az üggyel kapcsolatban megkereste az egészségügyi tárcát, ahol későbbre ígértek választ.

Wirth Zsuzsanna