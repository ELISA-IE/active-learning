A felügyelethez fordult a Tebész

Rendkívüli tájékoztatási kötelezettség megsértésének gyanúja miatt felügyeleti eljárást kért a Tőzsdei Egyéni Befektetők Érdekvédelmi Szövetsége (Tebész) a Zalakerámia Rt. ellen - közölte az [origo]-val a szövetség csütörtökön. 

A szövetség a múlt héten nyílt levélben szólította fel a Zalakerámia igazgatóságát, hogy fizesse meg a kiszorítás miatt érvénytelenített részvények vagyonhányad arányos ellenértékét. 

A szövetség a levélben választ kért arra is, hogy  a Zalakerámia igazgatósága milyen pénzügyi feltételek mellett adta át a Zalakerámiát felvásárló Lasselsberger Ceramics Kft.-nek  az augusztus 8-i értéknappal érvénytelenített részvények helyett ugyanezen a napon kibocsátott új részvényeket. 

Az érvénytelenített részvények között volt a Tebész egy darab részvénye is. Miután a szövetség nem kapta meg sem az   érvénytelenített Zalakerámia részvényének ellenértékét, sem a választ a feltett kérdéseire, a szövetség a Pénzügyi Szervezetek Állami Felügyeletéhez fordult. 

A Tebész állítása szerint a Zalakerámia igazgatósága úgy adta át a Lasselsberger Ceramics Kft.-nek a bevont részvények helyett kibocsátott új részvényeket, hogy nem szedte be azok ellenértékét, és nem fizette ki a kisbefektetőket.  

Az érvénytelenített 250.434 darab részvény vagyonhányad arányos ellenértéke - a TEBÉSZ által a gazdasági társaságokról szóló törvény alapján számítva -  részvényenként 3.982 forint, így összesen mintegy egy milliárd forint értékű részvényt kapott meg az osztrák Lasselsberger, a kiszorításban részt vevő felvásárló úgy, hogy annak ellenértékét nem fizette ki. 

 A Tebész szerint a Zalakerámia a saját kibocsátású részvények adásvétele kapcsán több alkalommal is megsértette a tőkepiaci törvény rendkívüli tájékoztatást előíró rendelkezéseit. Egyrészt augusztus 8-án az érvénytelenített részvények helyett keletkeztetett értékpapírok kibocsátásakor elmulasztotta a tájékoztatást, másrészt szeptember 28-án valótlan információt tett közzé, amikor arról tájékoztatott, hogy az új részvényeket még nem értékesítette. A Tebész birtokában lévő dokumentumok szerint ugyanis a Zalakerámia már augusztus 8-án átadta az újonnan kibocsátott részvényeket a Lasselsbergernek. 