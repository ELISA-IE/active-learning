Könnyen átejtik az őröket a bolti tolvajok

A biztonsági őrök többsége vagy nem tud a táskák ellenőrzéséről szóló jogszabályok változásairól, vagy úgy gondolja, hogy csak a tolvajoknak kedvezne, ha nem nézhetnék át a táskákat. Tapasztalataik szerint a bolti tolvajok olyan módszereket dolgoztak ki, melyekkel még az érzékelő berendezéseket is át tudják ejteni - írja a Népszabadság.

Négy napja hatályon kívüli az a jogszabály, amely azt szabályozza, hogy a biztonsági őrök hogyan járhatnak el, ha valaki lopás gyanújába keveredett. Erről sok biztonsági őr nem hallott, illetve többen úgy gondolják, hogy ha enyhülne a szabályozás, az csak a tolvajoknak kedvezne - írja a Népszabadság.

A biztonsági őrök szerint a bolti tolvajok az érzékelő berendezéseket is kijátsszák: alufóliával bélelik ki a szatyrot, hogy a lopásgátlóval ellátott terméket átvihessék a biztonsági kapukon. A másik jól ismert módszer a mobiltelefon: a mobillal együtt apróbb tárgyakat csúsztatnak a táskájukba.

Becslések szerint az áruházi lopások terén évek óta a britek az elsők, Magyarország a rangsor 15. helyén áll. Itthon a bolti lopások okozta kár évente körülbelül 76 milliárd forint. Ez egy tavaly készült nemzetközi felmérés adata, amelyben 24 európai ország szerepelt. A lista második helyén a finnek szerepelnek, aztán a portugálok, a görögök és a franciák következnek, a lista végén a svájciak és az osztrákok találhatók - írja a Népszabadság.