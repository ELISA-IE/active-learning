Japán és az USA figyelmeztette Észak-Koreát

Nyilatkozatban szólította fel Észak-Koreát az amerikai külügy- és a japán védelmi miniszter, hogy térjen vissza az atomprogramjának beszüntetéséről kezdett tárgyalásokhoz. Condoleezza Rice közölte: Phenjannak komolyan kell vennie a felhívást, de arról nem szólt, hogy ellenkező esetre Washington milyen lépéseket tervez.

A legmagasabb szinten intézett közös felhívást szombaton az Egyesült Államok és Japán Észak-Koreához, hogy térjen vissza az atomprogramjának beszüntetéséről kezdett hatoldalú tárgyalásokhoz. A diplomáciai nyelven sürgősnek minősített felhívást a két ország külügy-, illetve védelmi minisztere fogalmazta meg az amerikai fővárosban tartott válságtanácskozáson.

A közzétett nyilatkozat hangsúlyozta, hogy mind az Egyesült Államokat, mind Japánt mélységesen aggasztja Phenjan magatartása, különös tekintettel arra, hogy Észak-Korea alig több mint egy héttel ezelőtt jelentette be, hogy atomfegyvere van, s mindehhez hozzáfűzte: nem áll érdekében visszatérni a hatoldalú tárgyalásokhoz.

Condoleezza Rice, az amerikai diplomácia újdonsült vezetője kijelentette, hogy Phenjannak - mint fogalmazott - komolyan kell vennie a nyilatkozatban foglaltakat, arról azonban nem szólt, hogy ellenkező esetre Washington milyen lépéseket tervez. Japán kollégája ezt azzal egészítette ki: minél több idő telik el tárgyalások nélkül, annál rosszabb lesz a helyzet.