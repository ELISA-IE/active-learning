Lehet ingyenesen másoddiplomázni

2006-ban olyanok is jelentkezhetnek államilag finanszírozott képzésre, akiknek már van diplomájuk - írja a Népszabadság. A lap szerint ezt azok tehetik meg, akik első papírjukat költségtérítéses képzésben szerezték. A felvételi tájékoztatóban azonban erről nem esik szó.

Mivel az új felsőoktatási törvény szerint már nem csak az első, hanem egy diploma ingyenes, a költségtérítéses képzésben felsőfokú végzettséget szerzett diákok második papírjukat államilag finanszírozott képzésben is megszerezhetik - írja a Népszabadság. Ez azonban nincs benne az új felsőoktatási felvételi tájékoztatóban, mivel a törvényt a tájékoztató szerkesztésekor még nem fogadták el. 

A lap szerint ráadásul akár két diplomát is lehet szerezni, mivel Az oktatási tárca magyar universitas programjának tájékoztatója szerint 12 féléven át támogatják a tanulmányokat, ami alatt egy hat-nyolc szemeszteres bachelor és egy négy féléves masterképzést is be lehet fejezni. 

Aki azonban már államilag finanszírozott képzésben szerzett oklevelet, csak költségtérítéses képzésre nyerhet felvételt, de a 12 államilag támogatott félévét - ha nem használta fel az egészet - még igénybe veheti kiegészítő alapképzésben vagy mesterképzésben. 

Hiába jelentkezhetnek azonban többen is jövőre államilag finanszírozott képzésre, ez nem jelenti azt, hogy több hallgatót is vesznek majd föl. A létszámot 62 ezer főben maximálták, így az új szabályozás nem kerül több pénzbe - írja a Népszabadság. 