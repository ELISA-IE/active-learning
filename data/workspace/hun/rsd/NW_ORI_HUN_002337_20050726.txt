Gáz nélkül negyven fővárosi ház

Ezernél is több budapestinek jelent komoly gondot a főzés és a tisztálkodás, ugyanis negyven társasházban - javítás miatt - szünetel a gázszolgáltatás. Az egy hónapnál hosszabb hibaelhárítás idejére nem kell gázdíjat fizetni, bár ilyen igénnyel még senki nem jelentkezett - írja a Népszabadság.

Lassan két hónapja élnek gáz nélkül Újlipótváros egyik harminclakásos társasházának lakói, mivel az épületen belüli gázvezetékek rossz állapota miatt a Fővárosi Gázművek a javítások elvégzéséig szünetelteti a szolgáltatást. Több családnál két-három kisgyermekről is gondoskodni kell úgy, hogy a lakók sem fürdeni, sem főzni nem tudnak. A munkálatok elvégzése két és fél millió forintba kerül, ekkora összeget azonban - sok hasonló helyzetben lévőhöz hasonlóan - ez a lakóközösség sem tud előteremteni. 

Hasonló okok miatt jelenleg több mint negyven budapesti társasházban szünetel a gázszolgáltatás, ez ezernél is több embert érint - tudta meg a Népszabadság Csallóközi Zoltántól, a Főgáz Rt. igazgatójától. Hozzátette, az igazi mélypont három-négy éve volt, amikor tömegével akadtak olyan épületek, melyekben egy hónapnál is tovább kellett nélkülözni a gázt. Az egy hónapnál hosszabb hibaelhárítás idejére nem kell gázdíjat fizetni - de ilyen igénnyel még senki nem jelentkezett. 