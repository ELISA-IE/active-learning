Átalakítanák a gyerekkórházi ellátást

Két központtal és sürgősségi ellátással működtetnék a jövőben a fővárosi gyerekellátást - írja a Népszabadság. Jelenleg sok gyerekosztály kihasználatlanul működik, miközben bizonyos időszakokban teltház van a gyerekkórházakban.

Hetekig működtek teltházzal a gyerekkórházak, gyakorlatilag nem voltak üres ágyak az intézményekben. Ezzel egyidőben sokak szerint fölösleges a kórházi gyermekosztályok egy jelentős része, működtetésük folyamatos ráfizetés - írja a Népszabadság. A szakmai kollégium szerint az esetek nagy részében teljesen indokolatlan a gyerekeket bent tartani, ugyanis még a súlyos eseteket is el lehet otthon látni. Egyes kórházakban akár a szakmailag indokoltnak a kétszerese is lehet a beutaltak száma, ennek egyebek mellett finanszírozási okai vannak. 

A helyzet rendezését a fenntartó, a fővárosi önkormányzat is sürgeti, tervek szerint rövidesen két központtal és a sürgősségi ellátás megszervezésével működik majd tovább a rendszer. Az első lépésben a Madarász utcai és a Heim Pál Gyermekkórházat vonnák össze.