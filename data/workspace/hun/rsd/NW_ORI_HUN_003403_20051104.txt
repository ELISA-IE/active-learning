Befagyasztaná árait az Auchan

Négy hónapra befagyasztaná átvételi árait az Auchan hipermarketlánc. A cég március elsejéig állandósítaná az árakat - értesült a Népszabadság. A cég "vásárlóbarát" megoldásnak minősítette az intézkedést, a beszállítók szerint azonban az Auchan piaci erőfölényével él vissza.

Befagyasztja átvételi árait az Auchan. A cég levélben fordult beszállítóihoz, arra hivatkozva, hogy az utóbbi hónapok egyéb áremelkedései miatt a fogyasztók már nem bírnának el egy újabb élelmiszerár-, vagy fogyasztási cikk-árnövekedést. A multinacionális társaság arról tájékoztatja partnereit, hogy "A 2005. november 1-jétől 2006. március 1-jéig tartó időszakban az Auchan szisztematikusan vissza fog utasítani minden egyes áremelésre irányuló kérelmet."

A francia cégnek nem ez az első ilyen jellegű kezdeményezése. Tavaly 2004. október 15. és 2005. február 15. között ugyancsak az árak befagyasztására tett javaslatot beszállítóinak. Akkor arra hivatkozott, hogy a szállítói által eldöntött áremelések mértéke meghaladja az Auchanba járó fogyasztók vásárlóerejének növekedését.

Mindkét levelet a vezérigazgató, Jean Paul Filliat jegyezte. Az áruházláncnál "vásárlóbarát" megoldásnak minősítették a kezdeményezést. Azt mondták: a beszállítóknak címzett felhívással a vezérigazgató szándéka az volt, hogy az Auchan figyelemmel kísérhesse, milyen hatása lesz az áfacsökkentésnek. A mostani és a jövő év eleji helyzetet ugyanis csak úgy lehet összehasonlítani, ha az árak változatlanok maradnak - közölték. (A beszállítók egyébként a nettó árat és a rárakódó áfát számlázzák, a bruttó áfás ár csak a kiskereskedőnél jelenik meg így egyben.) 

Az Auchan beszállítói felháborodással fogadták az árak befagyasztására felszólító levelet. "Egyoldalú döntést hozni törvényes keretek közt működő piacgazdaságban kirívóan etikátlan" - jelentette ki Fekete Zoltán, a Márkaszövetség főtitkára. A szakember emlékeztetett arra, hogy a felek a beszállítói szerződésekben rögzítik, miként rendezik az árváltozással kapcsolatos igényeiket.

Hasonló véleményen van Boródi Attila, az Élelmiszer-feldolgozók Országos Szövetségének ügyvezető elnöke is. A szakember magánvéleménye szerint az energia folyamatos drágulása miatt már a jelenlegi árak is tarthatatlanok a beszállítók számára. Indokolatlan áremelésről pedig Boródi szerint szó sem lehet, hiszen azt a piac a beszállítók közt dúló éles verseny miatt nem is viselné el.