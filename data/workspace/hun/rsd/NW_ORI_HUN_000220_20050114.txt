Bankot nem alapít, de chipkártyát kibocsátana a BKV

A csütörtöki és a pénteki sajtóban felröppent hírekkel ellentétben a BKV Rt. nem kíván bankot alapítani - közölte a társaság. A Budapesti Közlekedési Részvénytársaság Igazgatósága tavaly decemberben előzetes időszakos hirdetményt tett közzé az Elektra Budapest projekt elektronikus jegy- és bérletrendszerének kiépítésében való részvételre.

A 2005. január 5-ei határidőig összesen 39 vállalkozás adott be szándéknyilatkozatot a chipkártya-projekttel kapcsolatban, közölte a társaság. A tervek szerint február elejére készül el a beadott pályázatok értékelése, melyek többsége magyar vállalkozásoktól érkezett. Ezt követően nyílik lehetőség a részvételi dokumentációk megvásárlására. A tender végső ajánlattételi időpontja május 8. lesz.

Az ütemterv szerint a rendszer próbaüzeme már 2005 végén megkezdődhet a kisföldalattin, várhatóan 2006 végére pedig már az összes metróvonalon működhet a chipkártyás rendszer, a BKV szerint. A chipkártyák kibocsátása iránt több bank is érdeklődik. A legvalószínűbb azonban az, hogy a BKV Rt. maga bocsátja ki a plasztiklapokat, amelyek a telefonos feltöltőkártyákhoz hasonló, úgynevezett feltöltéses-lefogyasztásos rendszerben működnének.