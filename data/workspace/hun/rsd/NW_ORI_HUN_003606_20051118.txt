Hirtelen forintgyengülés a devizapiacon

A forint árfolyamának gyors esésével kezdődött pénteken a kereskedés a bankközi devizapiacon. A nemzeti valuta gyengülését az Európai Bizottság csütörtöki, az országot elmarasztaló értékelése váltotta ki.

A forint gyors gyengülésével kezdődött pénteken a kereskedés a bankközi devizapiacon. Az euró árfolyama a csütörtök délutáni 250,50 forintról 253,60 forintra nőtt, a dollár ugyanekkor 215,60 forint környékéről 216,70 körüli szintre emelkedett. A forinthoz hasonló mértékben gyengült a szlovák korona is, a lengyel zloty azonban megőrizte pozícióját.

Török Zoltán, a Raiffeisen Bank vezető elemzője érdeklődésünkre elmondta, hogy a forint csütörtöki és pénteki gyengülését az Európai Bizottság csütörtökön nyilvánosságra hozott, őszi jelentése és az unió pénzügyi biztosának ehhez kapcsolódó értékelése váltotta ki. A bizottság ugyanis nagyon kedvezőtlenül ítéli meg a magyar költségvetés helyzetét.

Az elemző már korábban is számított rá, hogy a jelentés gyengíti a forint árfolyamát, azt viszont meglepőnek tartja, hogy a dokumentum hatása a pénteki napra is áthúzódott. Szerinte a forint gyengülése nem tart hosszú ideig. Úgy véli az euró árfolyama nem nő 255 forintra és a kialakult trend már pénteken megfordul. A szakember hosszabb távon is 250 forint körüli euró árfolyamra számít, ám nem tartja kizártnak az árfolyam 2-3 forintos változásait.

Giczi József