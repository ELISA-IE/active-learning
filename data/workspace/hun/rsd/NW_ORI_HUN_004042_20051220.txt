Csekély forgalomban alig emelkedett a BUX

Alacsony, 6,6 milliárd forintos forgalomban, alig 0,2 százalékot erősödött a Budapesti Értéktőzsde indexe, a BUX. A kereskedésben mindössze két papír ért el milliárdos forgalmat.

A Budapesti Értéktőzsde részvényindexe, a BUX 33,49 pontos emelkedéssel, 21 092,86 ponton zárt kedden, a hétfői záró értékhez képest ez 0,16 százalékos erősödés. A részvénypiac forgalma alacsony volt, alig haladta meg a 6,6 milliárd forintot. 

A vezető részvények vegyesen változtak, az OTP és a Mol gyengült, a Magyar Telekom és a Richter erősödött a pénteki záráshoz viszonyítva. "Rekordalacsony" forgalomnak nevezte a tőzsde keddi kereskedését Farkas Róbert, a Takarékbank Rt. üzletkötője. Elmondása szerint egyáltalán nincsenek vevők, a magyar piac alulteljesített a régióban, ahol például a lengyel tőzsdeindex 1,5 százalékkal emelkedett. 

Kedden a kereskedést befolyásoló hír nem látott napvilágot, a piac "kereste az irányt". Az egész napos gyengülés után, a zárásra produkált enyhe emelkedést a szakértő "kozmetikázásnak" minősítette. 

Farkas Róbert hangsúlyozta: idén a BUX több mint 6000 pontot, 45 százalékot emelkedett, így a piaci szereplőknek a profitot kellene realizálniuk, mivel jövőre valószínűleg pénzkivonás kezdődik a magyar piacról. Hozzátette: a komoly befektetési alapok jövőre portfóliójuk elkészítésénél csökkenteni fogják Magyarország súlyát. 

A Mol 1,45 milliárd forintos forgalom mellett 80 forintot, 0,39 százalékot gyengült, 20 400 forinton fejezte be a kereskedést. A Richter árfolyama a nap nagy részében esett, de a nap végére 595 forinttal, 1,51 százalékkal, 39 995 forintra erősödött, forgalma 726 millió forint volt. Az OTP 3,14 milliárd forintos forgalomban 30 forinttal, 0,43 százalékkal, 6970 forintra gyengült. A Magyar Telekom árfolyama 4 forinttal, 0,42 százalékkal, 962 forintra nőtt, forgalma meghaladta a 545 millió forintot. Az Egis árfolyama 140 forinttal, 0,62 százalékkal, 22 890 forintra emelkedett, mintegy 114 millió forintos forgalom mellett. 

A BUMIX 8,61 pontos, 0,49 százalékos gyengüléssel, 1758,69 ponton zárt kedden. 

A régióban a lengyel WIG 20 1,4, a cseh PX 50 0,4 százalékkal emelkedett, az orosz RTS 0,3 százalékkal csökkent.