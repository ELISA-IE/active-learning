Orbán tagadja a kormányfői tanácsadást

Az Élet és Irodalom (ÉS) múlt heti számában közölt jegyzőkönyvrészletek szerint Orbán Viktor még hivatalban lévő miniszterelnökként, 2001-ben többször is részt vett az akkor felesége érdekeltségébe tartozó Szárhegy-dűlő Kft. taggyűlésein. Az ÉS szerint a volt kormányfő többször is tanácsot adott az állami tulajdonú Tokajhegyalja Rt. birtokainak megszerzésével kapcsolatban. Egyszer előfordult, hogy a miniszterelnöki rezidencián tartották a taggyűlést. Orbán viszont pénteken azt állította: nem vett részt a cég taggyűlésein, és sosem támogatta az rt. privatizációját.

Az Élet és Irodalom (ÉS) múlt heti számában azt írta, hogy a korábban Orbán Viktor volt miniszterelnök felesége érdekeltségébe tartozó Szárhegy-dűlő Kft. taggyűlésein a jegyzőkönyvek tanúsága szerint Orbán még hivatalban lévő miniszterelnökként, 2001-ben többször is részt vett. Ráadásul az egyik összejövetelt a kormányfői rezidencián tartották.

Az ÉS által közölt jegyzőkönyvrészletekből az derül ki, hogy Orbán tanácsokat adott a kft. tulajdonosainak az állami Tokaj Kereskedőház Rt. birtokainak megvásárlásával kapcsolatban. Az ÉS szerint Orbán Viktor azt mondta a taggyűlésen: "Mi közvetlenül nem vehetünk meg semmit a kereskedőháztól, forgácsokat le lehet választani az ésszerű vagyongazdálkodás keretében a kereskedőháztól."

A Szárhegy-dűlő Kft. összesen mintegy 41 millió forint állami támogatást kapott szőlőtelepítésre az Orbán-kormány alatt. Orbán Viktor ezen a téren önmérsékletre intette családi vállalkozásában lévő barátait. 2001-ben ugyanis 12 hektárral pályáztak a hektáronként 5,5 millió forintos támogatásra, amelynek benyújtását követően a volt miniszterelnök azt mondta: "Ne nyerjünk annyit, amennyit kértünk, ne mi kapjuk a legtöbbet" - írta az ÉS.

Orbán Viktor pénteken újságírók előtt azt mondta, nem vett részt a cég taggyűlésein. "Soha semmilyen taggyűlésen nem vettem részt. Sem miniszterelnök koromban, sem azóta" - mondta.

Az állami rt.-vel kapcsolatban pedig mindig az volt az álláspontja, hogy azt nem szabad feldarabolni, állami tulajdonban kell maradnia. A Fidesz kormányzása alatt nem is privatizálták a céget, a tények magukért beszélnek. Ha szükséges, jogi elégtételt is fogok venni - tette hozzá Orbán.

Lévai Anikó, a volt kormányfő felesége korábban azt mondta: a kft.-ben jogilag 25 százalékos tulajdonrésszel bírt korábban, de a tagi kölcsönök miatt a tulajdoni hányada valójában csak 2-3 százalék. Ezt a tulajdonrészét is eladta azonban néhány hónappal ezelőtt. Lévai korábban elmondta azt is, hogy az összesen 48 hektáron gazdálkodó Szárhegy-dűlő-Sárazsadány-Tokajhegyalja Kereskedelmi és Szolgáltató Kft.-ből az ő résztulajdona 8 hektár, és az ő tulajdonrészét nem érintette a mintegy 41 millió forintos támogatás.