Banánt osztogatnának polgármesterként a gyerekek

Sokat tennének a gyerekek a környezetvédelemért és szeretnék vidámabbnak látni a körülöttük élő embereket - derült ki a "Ha én lennék a polgármester" című gyermek-esszépályázatra érkezett írásokból. Lamperth Mónika belügyminiszter adta át a díjakat az általános iskolás polgármester-jelölteknek és "Az én falum, az én városom" című rajzpályázat nyerteseinek. 

Az önkormányzati rendszer 15. évfordulóján rendezett ünnepségen, október 1-jén kihirdették az ebből az alkalomból kiírt gyermekrajz- és esszépályázat eredményeit. A díjazottaknak Lamperth Mónika belügyminiszer könyv-ajándékcsomagokat adott át a Művészetek Palotájában. Az ünnepségen önkormányzati vezetők is megjelentek.

Az én falum, az én városom című razjpályázaton alsó tagozatos általános iskolások vehettek részt. 3289 pályamű érkezett be 297 iskolából, 268 településről. Több mint száz képet állítottak ki a Művészetek Palotája galériájában. Évfolyamonként, négy kategóriában hirdettek győztest. A gyerekek többsége házakat, templomot, szökőkutas főteret rajzolt. Olyan pályázó is volt, aki kedvenc játszóterét, horgásztavát, az állatkertet vagy a baromfiudvart festette le. A képek változatos technikával készültek: zsírkrétával, vízfestékkel, színes ceruzával, de volt néhány fekete-fehér tusrajz is.

"Azért rajzoltam le a temlomot, mert az a kedvenc épületem a városban. Nem gondoltam volna, hogy díjat nyerek vele" - mondta az [origo]-nak egy rózsaszín pulóveres, másodikos kislány, aki Szegedről érkezett, és harmadik helyezést ért el.

A rajzpályázaton különdíjakat is kiosztottak. Ilyet kapott a Virágos Csemő című rajz, amely a csemői községházát ábrázolja a háttérben egy sárga Volánbusszal, és körülötte rengeteg virággal. A képet egy első osztályos kisfiú készítette, aki az Autista Központ haladó csoportjába jár. 

"Ha én lennék a polgármester" - ez volt a címe az esszépályázatnak, amelyet felső tagozatos általános iskolásoknak írtak ki. A Belügyminisztérium azt várta, hogy a tanulók gondolják végig, melyek a település gondjai, hogyan lehetne azokat megoldani, milyen lehetőségeket látnak a további fejlődésre.

490 gyerek pályázott 120 településről, 162 iskolából. Az első díjat egy ötödikes siroki kislány, Kerékgyártó Dóra vitte el. "Ha én lennék a polgármester, akkor jóban lennék mindenkivel a faluba" - kezdte a fogalmazását Dóra. Ötletei között szerepelt a kocsmák bezárása, a falu "kicsinosítása", a biciklizés népszerűsítése, a szelektív hulladékgyűjtés, sportolási lehetőségek biztosítása és kulturális programok szervezése. Az időseknek öregotthont építene. "Vinnék nekik süteményt meg banánt, mert azt nagyon szeretik" - jegyezte meg. 

A második helyezett a nyolcadikos Orosz Aliz lett a Hortobágy melletti Nagyivánból. "Először bemutattam a falut, aztán leírtam, hogy mit lehetne csinálni gyerek, illetve felnőtt fejjel. Gyerekként műjégpályát, sportklubokat, diszkót építenék. Felnőttként gondolkozva kötelező a temetőfejlesztés, az orvosi- és az ivóvízellátás javítása, az oktatás terén is lenne mit tenni" - mesélte Aliz. A kislány elmondta, hogy édesanyjától, Orosz Gyulánétól szerzett tudomást a pályázatról, ugyanis ő a nagyiváni polgármester.  "Már kis koromban polgármester szerettem volna lenni.  Most is így van, bár szívesen lennék közgazdász is" - árulta el a kislány. 

A harmadik legsikerültebb dolgozat a hatodikos Fodor Zoltáné lett, aki a XIX. Kerületi Bólyai János Általános Iskolába jár Budapesten. Ha polgámester lenne, a szemüveges kisfiú felújítaná a hidakat, az aljukba szórakozóhelyeket tenne. A természet védelme érdekében kiköltöztetné az embereket Budáról. Ezen kívül kerületenként három hajláktalanszállót építene, a hajléktalanoknak pedig az útépítéseknél adna munkát, így a munkálatok is gyorsabban haladnának. 