Az állam milliárdokat ad vakcinagyártásra

Kormányzati támogatással öt-tízszeresére növelhető az oltóanyag-termelés, és az új évben megkezdődhetnek a tárgyalások a madárinfluenza elleni vakcina értékesítéséről a potenciális vásárlókkal - közölte Rácz Jenő szakminiszter.

A kormány eldöntötte, hogy mintegy kétmilliárd forintot ad a gyártókapacitás bővítéséhez; valamint további kétmilliárdra kedvezményes hitellehetőséget biztosít az Omninvest Oltóanyag-termelő és Kutatásfejlesztő Kereskedelmi Kft.-nek. Ám, hogy milyen konstrukcióban kerül az állami pénz a céghez, még nem tudni - írja a Népszabadság. 

A válaszra Batiz András kormányszóvivő szerint legalább két hetet kell várni. A kabinet megbízta a gazdasági minisztert az üzleti konstrukció kidolgozásával. A tervek szerint nemcsak az oltóanyagot, hanem a technológiát is értékesítenék. 

A kormányzati támogatással az öt-tízszeresére növelhető az oltóanyag-termelés - mondta Rácz Jenő -, azaz hetente, akár ötmillió adag oltóanyagot is képes lesz legyártani a cég. A miniszter hozzátette: a bővítés nélkül, a gyártásra jogosult Omninvest Rt. csak a hazai lakosság védelméhez elegendő mennyiséget tudja előállítani. 

Az egészségügyi miniszter korábban többször hangsúlyozta: számos országból érdeklődnek a magyar vakcina iránt. (Ezt a kormányszóvivő is megerősítette, példaként említette, hogy tudomása szerint négy arab ország a kész, ampullázott vakcinát, míg mások a technológiát vennék meg.) A miniszter a leendő megrendelők elszántságát érzékeltetve elmondta: volt, aki törzskönyv nélkül is vett volna a magyar fejlesztésű oltóanyagból, de ezt visszautasították. Konkrét eladásra csak a forgalomba hozatali engedély birtokában és a kapacitás bővítése után kerülhet sor. 

Az érdeklődés oka: a speciális technológia lényege, hogy egyetlen szúrással hatékony a védelem járvány idején. Más országok kísérleti vakcinái csak több oltással tudnak védettséget adni. A madarakra veszélyes H5N1-vírus elleni vakcinából, november végéig húszmillió adagra érkezett elvi megrendelés, ennek árbevétele 100 milliárd forint. A mostani feltételek mellett, az államnak ebből az összegből tíz százalék juthat. 

Azonban egyelőre még mindig nincs termék, amit eladhatnánk, hiszen a szer embereken való tesztelése még nem zárult le. Forgalomba hozatali engedélyt (törzskönyvet) pedig legkorábban február végén-március elején kaphat. Továbbra is tisztázatlan, hogy a gyártó, a vakcinát fejlesztő állami szervezet, valamint az alapvírust biztosító Egészségügyi Világszervezet, milyen arányban tulajdonosa a készítménynek. Az ÁNTSZ már jelezte a WHO illetékes laboratóriumának, hogy megvenné az alapvírus tulajdonjogát. 

Ha ez az ÁNTSZ tulajdonába kerül, az oltóanyagból származó bevétel állami része is növekedhet. Ha mégsem adják el, akkor a világjárvány kezdetéig nem is gyártható a vakcina. Rácz Jenő miniszter azt is elmondta, hogy a tulajdonjog tisztázása érdekében meghívták a WHO képviselőit, de a megkeresésre még nem érkezett válasz. 

Hatékonyabb, olcsóbb szert fejlesztettek ki kínai tudósok a madárinfluenza kezelésére, mint a Tamiflu - számolt be kedden a kínai állami napilap a hírről. Az új szert szájon át alkalmazzák, de már dolgoznak az injekciós változatán is. Az Egészségügyi Világszervezet pekingi szóvivője bejelentette: semmit sem tud a gyógyszer létezéséről.