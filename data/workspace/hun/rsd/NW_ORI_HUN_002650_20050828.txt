Az iszappal küzdenek Székelyudvarhelyen

Összesen 73 millió forint értékű segélyszállítmány indul Budapestről az árvíz sújtotta Székelyudvarhelyre vasárnap délután. A pusztító árvízben 14 ember halt meg. Most a házakat elöntő iszaptengerrel kell megküzdeniük a helyieknek. Magyarországon valamelyest javul a helyzet, Németországban és Svájcban szintén apadnak a folyók.

A Székelyudvarhelyen átvonuló áradás nyolc települést érintett. A pusztító árvízben 14 ember halt meg, kettőt még keresnek. 1500 házat és 30 hidat mosott el vagy rongált meg súlyosan a víz. A pontos károkat azonban egyelőre még nem tudták felmérni.

Dobson Tibor, az Országos Katasztrófavédelmi Főigazgatóság szóvivője elmondta: a Fővárosi Önkormányzat húskonzerveket, bébiételt, 500 darab takarót, 250 hálózsákot és 10 sátrat küld a károsultaknak. A katasztrófavédelem 15 szivattyút, egy vegyi felderítő autót biztosít személyzettel és utánfutóval, valamint a fertőtlenítéshez szükséges vegyszerekkel. Az egészségügyi tárca 60 millió forint értékben küld gyógyszereket, kötszereket és egyéb egészségügyi anyagokat, a környezetvédelmi tárca 4 motorcsónakot, 7 szivattyút és egy komplett tábori konyhát biztosít a székelyudvarhelyi károsultaknak.

Pénteken délután indult el az első magyar segélyszállítmány Romániába. Hargita megyébe a honvédelmi, a belügyi, az egészségügyi tárca és a főváros 40 millió forint értékben juttatott élelmiszert, gyógyszereket, takarókat és szivattyúkat az árvíz sújtotta településeknek.

Budapestet a hétvégén elérte a Dunán levonuló árhullám. Szombaton lezárták a forgalom elől a budai alsó-rakpartot a Margit híd és a Mozaik utca között - közölte Szegedi Péter, a Fővárosi Közterület-fenntartó (FKF) Rt. szóvivője. A Fővárosi Önkormányzat és az FKF szakemberei folyamatosan figyelemmel kísérik a vízszint emelkedését, és 640 centiméternél a teljes budai alsó-rakpartot, 680 centiméternél pedig a pesti alsó rakpartot is lezárják.

Közben délután másodfokúra csökkentették az árvízvédelmi készültséget a Duna szigetközi, Vének és Dunaremete közötti szakaszán. A tetőzés Nagybajcsnál a reggeli órákban következett be az előre jelzett 606 centiméteres vízállással. A Duna Esztergom és Komárom-Tát közötti szakaszán továbbra is elsőfokú a készültség. Esztergomnál szombat estére várható a folyó tetőzése 550 centiméterrel.

A Rábán Győr térségében fenntartják az elsőfokú készültséget. Győrött a rakpartokat elöntötte a víz, az épületeket azonban nem veszélyezteti. A belvízzel elöntött terület szombatra tovább nőtt, a Hanságban és Szigetközben 4.500 hektár.

Apadnak a folyók Svájcban és Németországban is, így elkezdődött a takarítás és a helyreállítás. Németországban a Duna part mentén összeszedték a gátnak használt homokzsákokat. Tisztítják az utakat és az épületeket. Svájcban egyre többen költöznek vissza otthonaikba.