Támogatásmegvonással fenyegetőzik Brüsszel

Az Európai Bizottság a támogatások megvonásával fenyegeti az EU tagállamait, ha azok nem állapodnak meg az Unió 2007-2013 közti költségvetéséről. A bizottság évente negyvenmilliárd eurót tartana vissza - írja a Világgazdaság. A költségvetés rohamtempóban történő elfogadása ellen elsősorban a nettó befizető államok, legfőképpen Németország tiltakoznak.

Befagyasztaná az EU-támogatások egy részét Brüsszel, ha a tagállamok nem fogadják el az Unió 2007-2013-ra tervezett költségvetését a júniusi csúcsértekezleten. Az Európai Bizottság az évi százmilliárd eurós támogatásból negyvenet tartana vissza - írja a Világgazdaság

A bizottság szerint nem indulhatnak el jelentős fejlesztési programok, mert a tagállamok egyre tovább húzzák a költségvetés elfogadását. Olykor egy-másfél évbe is beletelik, amíg megteremtik az egyes tagállamokban a kifizetésekhez szükséges törvényi feltételeket.

Az ultimátummal Brüsszel elsősorban a nettó befizetőkre akar nyomást gyakorolni, amelyek a bruttó nemzeti jövedelem (GNI) 1,14 százaléka helyett egy százalékban maximalizálnák a kifizetéseket. Ez főleg az újonnan csatlakozott közép-európai országoknak előnytelen, a csatlakozási szerződések értelmében itt ugyanis magasabb támogatásokra számítanak 2007-től.

Németország tiltakozik leginkább Brüsszel követelése ellen. A német kormányzat elfogadhatatlannak tartja, hogy Brüsszel egyrészt az államháztartás konszolidációját várja el, másrészt növelné a közös kasszába fizetendő összeget. Ráadásul Németország keleti felének regionális támogatása jelentősen csökken majd 2007-től. Berlin, úgy tűnik, a belső támogatások átstrukturálásával oldja majd meg a problémát.