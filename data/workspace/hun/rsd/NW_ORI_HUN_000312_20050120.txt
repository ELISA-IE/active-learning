Vasárnap tesz esküt Juscsenko

Vasárnap teszi le a hivatali esküt Viktor Juscsenko, Ukrajna választott elnöke. A rada, az ukrán parlament azután határozott az eskütétel időpontjáról, hogy a legfelsőbb bíróság engedélyezte Juscsenko győzelmének kihirdetését. Juscsenko korábban már jelezte: elnökként célja országa csatlakozása az Európai Unióhoz. Az új ukrán elnök első külföldi útja Moszkvába, majd Strasbourgba vezet, Juscsenko az Európai Parlamentben mond majd beszédet.

Vasárnap teszi le a rada, az ukrán parlament döntése értelmében a hivatali esküt Viktor Juscsenko ukrán elnök. Az ukrán legfelsőbb bíróság  még szerdán adott engedélyt az ellenzéki győzelem kihirdetésére, majdnem egy hónappal a megismételt elnökválasztási második forduló után.

Juscsenko december 26-i győzelme után ellenfele, Janukovics miniszterelnök beadványban fordult az alkotmánybírósághoz, mert szerinte a voksolás alkotmányellenes volt a választási törvény módosítása miatt. Juscsenkóék a módosítással biztosítani akarták, hogy ne ismétlődhessenek meg a novemberi választásokon tömegesen előfordult csalások, a kormányoldal viszont ezt sérelmezte.

A legfelsőbb bíróság majdnem egy hónapos gondolkodás után végül szerdán döntött úgy, hogy megalapozatlanok Janukovicsék vádjai és ki lehet hirdetni Juscsenko végleges győzelmét. Az ukrán törvények értelmében, miután a kormánylapok közölték a hivatalos eredményt, azt már nem lehet megtámadni.

Az ukrán alkotmány értelmében a köztársasági elnök beiktatásának időpontjáról az ukrán parlament, a rada határoz. Eredetileg január 22-én, a nemzeti egység napján, az ukrán állam megalakulásának évfordulóján iktatták volna be az elnököt, de a rada mégis úgy határozott, hogy Juscsenko egy nappal az ünnep után tegye le a hivatali esküt.

Vlagyimir Putyin orosz elnök, aki korábban nyíltan kiállt Janukovics mellett, elsőként gratulált Viktor Juscsenko győzelméhez. Az orosz elnök szerint a stratégiai partnerség elmélyítése megfelel a két nép hosszú távú érdekeinek. Az új ukrán elnök beiktatása után első külföldi útja Moszkvába vezet majd, ahol Putyinnal egyeztet. 

Az orosz elnök egyébként az utóbbi hetekben - ahogy egyre nyilvánvalóbbá vált az, hogy az európai orientációt szorgalmazó Juscsenko lesz Ukrajna elnöke - többször kijelentette, hogy kész az együttműködésre.

Juscsenko ezt követően kedden Strasbourgba látogat, hogy az Európai Parlamentben mondjon beszédet. Az ukrán elnök kijelentette: beiktatása után ötéves programot dolgoz ki, amelynek célja az, hogy országát teljes jogú tagként felvegyék az Európai Unióba.