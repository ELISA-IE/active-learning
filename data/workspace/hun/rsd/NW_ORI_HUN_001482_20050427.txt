A buszokon is kötelező lesz a biztonsági öv

Ha az Európai Tanács is elfogadja, hamarosan minden EU-tagállamban kötelező lesz a távolsági buszokon, konferenciabuszokon is a biztonsági öv használata. Az Európai Parlament közlekedési bizottsága ezt már két éve szorgalmazza, amikor egymás után két turistabusz - köztük egy Magyarországon - is súlyos balesetet szenvedett.

Az Európai Parlament (EP) közlekedési bizottsága a múlt héten második olvasatban tárgyalta, majd elfogadta azt az irányelvet, ami kötelezővé tenné a biztonsági öv használatát az összes közúti közlekedési eszközön, vagyis a személyautókon kívül a teherautókon, a minibuszokon és a távolsági buszokon is. Az irányelvre még az Európai Tanácsnak is rá kell bólintania, de Barsiné Pataky Etelka, a közlekedési bizottság néppárti tagja szerint ez már csak idő kérdése.

 

Az irányelv - ismertette a politikus - részletesen szabályozza, hogy milyen legyen a biztonsági övek kialakítása, felhelyezése, azt milyen teszteknek kell alávetni. A szabály az összes közúti járműre vonatkozna. A szabály egyedül a városnéző buszokra és a városi tömegközlekedési eszközökre - buszokra, villamosokra - nem terjedne ki.

 

A javaslat először 2003-ban merült fel, a közlekedési bizottság akkori elnöke fogadtatta el azt a határozatot, ami az irányelv megalkotását sürgeti. Ennek apropója volt, hogy abban az évben májusban egymás után két súlyos buszbaleset történt. Az első Magyarországon, Siófokon következett be a sofőr hibájából, aki a tilos fényjelzés ellenére a vasúti sínekre hajtott. A buszt kettészelte az érkező vonat, összesen 33 halottja volt a balesetnek. Pár nappal később Lyonban történt egy másik nagy buszbaleset, ott 28-an haltak meg.

 

Ha az irányelvet elfogadják, valamennyi tagállamnak át kell vennie a nemzeti jogszabályokba. Az Európai Parlament és az Európai Tanács abban is egyetért, hogy a kisbuszokon és a távolsági buszokon ne lehessenek oldalra néző ülések, azok csak a menetiránnyal szemben vagy háttal lehetnek biztonsági okokból. Az EP egyedül a konferenciabuszok esetében lenne engedékenyebb, ahogy Barsiné Pataky Etelka elmondta, itt elkerülhetetlen, hogy legyenek oldalra néző székek is, ezek számát azonban maximum tízben határoznák meg.

 

Az új jogszabály elsősorban a turistabuszok és a távolsági buszok üzemeltetői számára ír elő szigorítást.