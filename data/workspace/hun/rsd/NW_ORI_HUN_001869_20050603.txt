Nem repülhetett haza egy terhes nő

Nem volt hajlandó a berlini Schönefeld repülőtérről Budapestre hazaszállítani egy kismamát az EasyJet légitársaság - írja a Népszabadság. A hetedik hónapban lévő kismamát három nappal korábban még gond nélkül felengedte gépére ugyanez a légitársaság.

Nem engedtek fel a repülőgépre Berlinben egy magyar kismamát, mert nem volt nála igazolás arról, hogy "repülésre alkalmas". Kóbor Ildikó és párja, Bakonyi Péter már minden ellenőrzésen túl voltak, és a repülőgépen ültek, amikor egy légiutas-kísérőnek feltűnt a nő nagy pocakja. A kismama még Budapesten konzultált orvosával, aki azt mondta, hogy nyugodtan repülhet, de erről írásos igazolást nem adott, mivel nem tudták, hogy erre szükség van.

Az EasyJet Népszabadságnak nyilatkozó berlini munkatársa arra hivatkozott, hogy a társaság szabályzatában szerepel: a terhesség 28 és 35 hete között csak orvosi igazolással engednek fel a fedélzetre várandós anyákat, a 36. hét után pedig már sehogy. Arra a kérdésre azonban ő sem tudott választ adni, hogy akkor hogyan repülhettek Bakonyiék három nappal korábban, szintén az EasyJet járatával, minden gond nélkül Budapestről Berlinbe. "Az EasyJet magyarországi alkalmazottai hibáztak, nekik kellett volna kérniük az igazolást" - mondta.

Az EasyJet internetes oldalán egy normál foglalás során nem lehet találkozni a terhes anyákról szóló kitétellel, ehhez ugyanis részletesen végig kell böngészni a társaság külön fejléc alatt szereplő fuvarozási szabályzatát.