Sztrájkolnak a Nabi dolgozói

Reggel hat óra és délután kettő óra között, vagyis a délelőtti műszak teljes ideje alatt sztrájkolnak a dolgozók a Nabi Autóbuszipari Rt. budapesti telephelyén az Autóbuszgyártók Vasas Szakszervezetének felhívására.

A dolgozók azért tiltakoznak, mivel eddig nem sikerült megállapodniuk a 2005. évi keresetekről a cég vezetésével. A vállalat érintett dolgozói ugyanis nem tudják elfogadni, hogy a társaság vezetése 2005-ben az érintett üzemekben a 2004. évi átlagkereseteket sem kívánja megadni számukra.

A szakszervezet a tavalyi keresetek mellett szeretné elérni, hogy a havi illetményen belül magasabb legyen a fix bér aránya - írja a Napi Gazdaság Online.

A vezérigazgató szerint a cég nem engedhet 

A Nabi nehéz gazdasági helyzetében csak a teljesítmény és az értékesítés emelkedésétől függően tudna bért emelni, illetve reálértékben a múlt évinek megfelelő bért fizetni - mondta Rácz András, a társaság vezérigazgatója a távirati irodának pénteken.

A budapesti telephelyen meghirdetett munkabeszüntetéssel kapcsolatban elmondta: már ötödik hete tárgyal az Autóbuszgyártók Vasas Szakszervezetével a kollektív szerződés szerinti idei bérek mértékéről, de sikertelenül.

Elmondta, hogy a vállalat vezetése azt ajánlotta a dolgozók képviselőinek, hogy az idén jövedelmük nominál értékben nem csökkenne a múlt évi mérték alá, ám ezt a szakszervezet nem fogadta el.

A cégvezetés szándéka szerint pénteken 15 órától folytatják a tárgyalásokat a munkavállalói érdekképviselet képviselőivel, ám amennyiben a szakszervezet újra sztrájkkal fenyegetőzik, akkor a megbeszélést felfüggesztik.

A vezérigazgató tájékoztatása szerint a budapesti telephelyükön dolgozó 240 fizikai dolgozó bruttó átlagbére 240 ezer forint, aminek mértéke bár 3 éve stagnál, ám még így is több mint 60 ezer forinttal meghaladja az iparági átlagot. Egy évvel korábban még 410 fizikai dolgozó dolgozott a fővárosi telephelyen, ami mostanra 240 főre mérséklődött. Az idén további létszámleépítést itt nem terveznek, a kaposvári telephelyükön azonban igen.