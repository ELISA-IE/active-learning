Éles árharc várható a kötelező piacán

A tavalyi évinél is bonyolultabb kötelező gépjármű-felelősségbiztosítási (kgfb) díjszabásra kell felkészülni 2005-ben. Mégis érdemes lesz átböngészni az ajánlatokat, hiszen a tavalyi évben átlagosan 10-11 ezer forintot lehetett spórolni. Ezzel a lehetőséggel azonban nagyon kevesen éltek.

A tavalyi évben a kötelező biztosítással rendelkezők 70-75 százaléka találhatott volna magának kedvezőbb kondíciókat. A bonyolult tarifarendszer és a közzététel körüli kisebb botrány miatt azonban mégis nagyon kevesen váltottak kgfb-t, pedig átlagosan évi 10-11 ezer forintot spórolhattak volna. Az [origo] ezért utánajárt, hogy mi várható az idén és milyen tanulságok vonhatók le a tavalyi évből.

A kötelező biztosítás váltása olyan lehetőség az ügyfelek számára, amit évente egyszer tehetnek meg. Ezzel kapcsolatban három dátumot érdemes megjegyezni. Először október végéig a biztosítóknak kötelező nyilvánosságra hozni a jövő évi díjszabásukat, az új és a régi ügyfelekre is. Azok, akik úgy döntenek, hogy váltani akarnak, december 1-ig fel kell hogy mondják régi biztosításukat, tévhit azonban, hogy addig meg is kell kötni az újat. Erre ugyanis a törvény december 31-ig lehetőséget ad.

A tavalyi évben egyébként a problémák már a biztosítók közzétételével kezdődtek. A kiélezett verseny miatt ugyanis olyan "gumitarifákat" hoztak nyilvánosságra, ami utólag is könnyen változtatható volt, így az emberek nem igazán tudták eldönteni, hogy mi a jó nekik. Ráadásul a tarifák a kedvezmények dzsungele miatt annyira bonyolultra sikeredtek, hogy csupán a hirdetés alapján nehéz volt eldönteni, mivel lehet jobban járni.

Ez várhatóan az idén sem lesz másképpen, sőt az [origo] információi szerint még bonyolultabb rendszer várható. A kiválasztásnál egyébként az internettel rendelkezők előnyben vannak, hiszen az [origo] mellett sok helyen találhatnak majd kalkulációs programokat, ahol az adatok megadásával a rendszer rögtön megmutatja, hogy melyik megoldás a jó számukra, és mennyit spórolhatnak ezzel. Ezek a programok egyébként várhatóan már egy-két nappal a hirdetések megjelenése után készen lesznek, ami az október 29-re várható hirdetést tekintve már november első napjaira tehető - mondta el az [origo]-nak Haraszti Zsolt, a Netrisk internetes alkuszcég ügyvezetője.

A tavalyi évben egyébként mintegy 500-600 ezer kötelező biztosítás felmondását várták a szakemberek, mivel a megkötött szerződések 70-75 százalékánál lehetett kedvezőbb díjtételt találni. Ráadásul az átlagos megtakarítás évente 10-11 ezer forint lehetett volna, legalábbis az egyik legnagyobb on-line biztosításialkusz-cég, a Netrisk adatai szerint. 

A tavalyinál várhatóan több, mintegy 300-500 ezer autós dönthet úgy az idén, hogy a jelenlegi helyett másik biztosítónál köti meg a kötelező gépjármű-felelősségbiztosítását - véli Haraszti Zsolt. Tavaly egyébként az előző évinél többen éltek az internetes átkötés lehetőségével. A 2003-as 18 ezer internetes lebonyolítás után ugyanis tavaly már 23 ezer ember intézte ilyen módon csak a Netrisknél a kötelező biztosítás váltását.

Az idei évben egyébként kedvező változás lesz az internetes kötésekben, hiszen az új ügyfeleknek nem lesz kötelező postai úton megbízást adni, hanem elég lesz egy faxot küldeni, és ez alapján az alkuszcég mindent elintéz.