Lezárták a budai alsó rakpart egy szakaszát

Hétfő délután lezárták a budai alsó rakpart Mozaik utca és a Margit híd közötti szakaszát. Az áradó Duna magassága várhatóan nem haladja majd meg a 7 métert, így nem veszélyeztet egyetlen lakóövezetet sem. 

Hétfő délután lezárták a budai alsó rakpart Mozaik utca és a Margit híd közötti szakaszát. A vízállás elérte a kritikus 605 centimétert, így a közútra hullámzó víz már veszélyeztette a forgalmat. A budai alsó rakpart további szakaszai, valamint a pesti rakpart magasabban fekszik, így egyelőre azokat nem kellett lezárni a forgalom elől. 

Csók László, a fővárosi önkormányzat közmű-ügyosztályának vezető főtanácsosa szerint a Duna vízállása valószínűleg nem haladja meg a 7 métert, és nem veszélyeztet egyetlen lakóövezetet sem. Idén várhatón egyetlen fővárosi szigetet sem önt el a Duna: az óbudai Hajógyári-sziget 8 méteres, a Margit-sziget pedig 10 méteres vízállásnál van veszélyben.Hétfő délutánig az országban 1246 kilométeren rendeltek el árvízvédelmi készültséget, ebből 908 kilométeren első fokú, 212 kilométeren másodfokú, 126 kilométeren pedig harmadfokú a készültség. Ambrus Zoltán, az Országos Környezetvédelmi, Természetvédelmi és Vízügyi Főigazgatóság árvízvédelmi osztályának vezetője szerint azonban jelentős árvíztől nem kell tartani, az éjjeli fagyok miatt ugyanis lassul az olvadás, így a levonuló árnak a héten már nem lesz utánpótlása. Az áradó folyók pedig lakott területet sehol sem veszélyeztetnek.