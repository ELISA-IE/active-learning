Harmincötmillióra bírságolták a Magyar Telekomot

Harmincöt millió forintra bírságolta a Gazdasági Versenyhivatal a Magyar Telekomot. A GVH szerint a Telekom visszaélt erőfölényével, a kék- és zöldszám szolgáltatásokban a PanTellel és a GTS-szel szemben. A GVH új tárgyalásokra kötelezte a feleket.

Harmincötmillió forintra bírságolta a Gazdasági Versenyhivatal a Magyar Telekomot, erőfölénnyel való visszaélés miatt. A társaságot a hivatal szerint a kék és zöld számok nyújtotta szolgáltatások biztosításához szükséges hálózati hozzáférési szerződéseiben túlzottan magas nagykereskedelmi díjakat állapított meg a versenytársai számára.

A GVH Versenytanácsa, 2005. szeptember 6-i határozatában megállapította, hogy a Magyar Telekom visszaélt gazdasági erőfölényével a 2003. július 1-től 2004. februárjáig terjedő időszakban, mert a PanTel, illetve a GTS partnerszolgáltató vállalkozásokkal szemben számára indokolatlanul előnyös díjszerkezet elfogadását kötötte ki.

A Versenytanács, azon túlmenően, hogy elrendelte az összekapcsolási linkek osztott finanszírozására irányuló üzleti tárgyalások felvételét, illetve a jogsértő helyzet mindkét fél számára kielégítő megoldásának kialakítását, 35 millió forint bírságot szabott ki a Magyar Telekomra. Egyéb tekintetben az eljárást megszüntette.

A kék és a zöld (együtt: színes) számok nyújtotta szolgáltatásokat valamennyi vezetékes távközlési szolgáltatónak kínálnia szükséges üzleti előfizetői számára, ellenkező esetben azt kockáztatja, hogy kiszorul erről a piaci szegmensről. Ennek érdekében viszont biztosítania kell, hogy az előfizetői által igénybe vett színes számokat a fogyasztók más hálózatokból is elérhessék.

Az [origo]-t a T-Online adja ki, amely a Magyar Telekom csoport tagja