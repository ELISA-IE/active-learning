Sokan kételkednek a feketemunka visszaszorításában

Magyarországon az emberek többsége fellépne a feketemunka ellen, ám a gondok megoldását illetően szkeptikusak - derül ki a Marketing Centrum felméréséből, melyet a Népszabadság ismertet. A legtöbben úgy vélik öt-tíz éven belül lehet csak megoldani ezt a problémát.

A vizsgálatból kiderül, hogy sokak szerint a feketemunka problémájának megoldására - főleg a rossz adózási hajlandóság miatt - még hosszú éveket kell várni. A megkérdezettek 86 százaléka szerint az a munkaadó, aki nem fizet járulékot mindenkit megrövidít. Hatvan százalékuk úgy vélte, hogy ha a feketén foglalkoztatottak is adóznának, az adócsökkentést okozna - írja a Népszabadság. 

Sokan ugyanakkor félnek a túl szigorú fellépéstől, mivel szerintük növekedne a segélyen élők száma. A Marketing Centrum által véletlenszerűen megkérdezett 1200 felnőtt válaszából az is kiderült, hogy rövid távon nincs esély a gazdaság kifehérítésére. A megkérdezettek 18 százaléka szerint soha nem válnak adófizetővé a feketén foglalkoztatottak, míg csupán 3 százalékuk vélte úgy, hogy ez pár hónapion belül megtörténhet. A legtöbben (31 százalék) úgy vélik, öt-tíz évet kell erre várni.

A legszkeptikusabbak a jövedelem szerinti alsó negyedbe tartozók, a pártkötődés nélküliek, illetve a Fidesz támogatói voltak. A megkérdezettek 73 százaléka szerint az államnak szigorúbban kell ellenőriznie a feketemunkát, hogy ne érje meg kockáztatni - derül ki a Népszabadság írásából.