Süket a zöld tárca új információs vonala

Bár a környzetvédelmi tárca a napokban bejelentette, hogy tovább bővült a Zöld-Pont hálózat, az [origo] többszöri próbálkozás után sem tudta elérni a hálózat központi irodáját. Annak ellenére, hogy annak feladata az lenne, hogy tájékoztassa a környezetvédelemi kérdések iránt érdeklődő lakosokat.

Az [origo] többszöri próbálkozása során egyszer sem vették fel telefont szerdán az országosan 22 helyszínen működő Zöld-Pont hálózatnál. Pedig a hálózat lényege pont az lenne, hogy környezetvédelemi kérdésekben tájékoztassa a lakosságot, valamint fogadja a lakosságnak az ezzel kapcsolatos panaszait. A 22 helyi irodát a 06-80-40-11-11-es központi számról lehet kérni, az [origo]-nak azonban még a központot sem sikerült elérnie.

Az [origo] munkatársa kizárólag a légszennyezésre vonatkozó géphangot tudta végig hallgatni, ami Budapest belvárosára vonatkozóan azt közölte, ott a kén-dioxid, a nitrogén-dioxid és a szén-monoxid arány a fővárosban kiváló, a szálló por aránya pedig jó.

A környezetvédelmi minisztérium a Zöld-Pont hálózatot azzal a céllal hozta létre, hogy felgyorsítsa és hatékonnyá tegye a környezet- és természetvédelmi ügyintézést. Ennek keretében az országban 22 helyszínen működik ügyfélszolgálat, a legújabbat kedden adták át Budapesten. Az irodákat a zöld hatóságoknál, valamint a nemzeti parkokban hozzák létre. Ennek költsége eddig hatmillió forintba volt. 