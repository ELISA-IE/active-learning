Százmilliós eltitkolt jövedelmek nyomában az APEH

Jelentősen növekedett a vagyongyarapodásos vizsgálatok hatékonysága az év első hat hónapjában. Az egyes esetekben átlagosan csaknem tízmillió forintot tett ki a revizorok által feltárt nettó adókülönbözet, míg tavaly ennél jóval kevesebbet. Idén még 300 magánszemély számíthat ilyen típusú vizsgálódásra - számol be a Világgazdaság. 

Fél év alatt 201 vagyongyarapodási vizsgálatot végzett el az adóhatóság, amelynek során csaknem kétmilliárd forint nettó adókülönbözetet tártak fel a revizorok. Ez a tavalyi évhez képest számottevő növekedést jelent, hiszen 2004-ben 2,7 milliárd forint volt ez az összeg.

Ezeknél a vizsgálatoknál az adóhatóság annak jár utána, hogy az adózó vagyongyarapodásával és az életvitelére fordított kiadásokkal arányban van-e az adómentes, a bevallott és a bevallási kötelezettség alá nem eső, de megszerzett jövedelmének együttes összege. Ha nem tapasztalható arányosság, az adóhatóság becsléssel állapíthatja meg az eltitkolt adót. Ilyenkor azt valószínűsítik a revizorok, hogy a vagyongyarapodás és az életvitel fedezetéül a magánszemélynek valójában mekkora jövedelemre volt szüksége.

Főként azok számíthatnak ilyen vizsgálatokra, akik vállalkozásuknak nagy összegű tagi kölcsönt nyújtottak, vagy az adóhatósághoz bejelentés érkezik róluk, hogy adózatlan jövedelemre tettek szert. Például azoknál a magánszemélyeknél várható az APEH-ellenőrök felbukkanása, akik minimális bevallott jövedelem mellett, illetve veszteséges vállalkozást működtetve láthatóan luxusszínvonalon élnek, a legdrágább terepjárókkal járnak, repülőgépen, helikopteren közlekednek, nagyobb értékű ingatlant vásárolnak. A nagy értékű külföldi ingatlanvásárlásokról egyébként az APEH nemzetközi információkat kaphat. 

Tavaly akadt olyan vállalkozó, aki 150 millió forintos jövedelem forrását nem tudta megjelölni. Az idén is hasonló a helyzet: több olyan üzletembert is találtak a revizorok, akik százmilliós nagyságrendű jövedelem forrását nem voltak képesek igazolni. Az adóhatóság tapasztalatai szerint egyébként az adózók fantáziája kifogyhatatlan, amikor jövedelmük eredetéről kell nyilatkozniuk. Gyakran hivatkoznak például korábbi szerződéseikben, hagyatékadó végzésekben nem szereplő, hozzátartozótól kapott pénzeszközökre vagy éppen külföldről kapott juttatásokra.

Az APEH ellenőrzési terve szerint ebben az évben több mint 500 vagyongyarapodásos vizsgálatot végeznek. Ez azt jelenti, hogy az év második felében még mintegy 300 magánszemély számíthat ilyen típusú vizsgálódásra. 