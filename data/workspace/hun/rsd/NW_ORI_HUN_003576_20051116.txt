Pótkiadatást kérnének Kulcsár ügyében

Pótkiadatás lehetőségét vizsgálják a magyar hatóságok, hogy pénzmosás miatt is folytathassanak eljárást Kulcsér Attila llen. Erre eddig azért nem volt lehetőség, mert az osztrák hatóságok csak azzal a feltétellel adták ki az egykori álbrókert, hogy pénzmosás miatt nem indul ellene eljárás. Az osztrák törvények szerint ugyanis az, amit Kulcsár csinált nem számít pénzmosásnak - írja a Népszabadság.

Nem kizárt, hogy pótkiadatást kérnek a magyarok az osztrák hatóságoktól, a milliárdos sikkasztással vádolt Kulcsár Attila ügyében. A nyomozás során ugyanis kiderült, hogy Kulcsár ellen pénzmosás gyanújával is eljárást kellene indítani, csakhogy, amikor kezdeményezték kiadatását az osztrákok csak azzal a feltétellel adták ki a magyar hatóságoknak a volt álbrókert, hogy pénzmosás miatt nem indul ellene eljárás - írja a Népszabadság. 

Az ok, hogy az osztrák jogban nem számít pénzmosásnak, ha valaki az általa elkövetett bűncselekményből származó pénzt különböző tranzakciókkal próbálja legalizálni. Kulcsárt ezért csak sikkasztással és folytatólagosan elkövetett magánokirat hamisítással vádolta meg a Fővárosi Főügyészség, jóllehet jelezték, tucatnyi más büntetőeljárás folyik még Kulcsár ellen, illetve az ügyével kapcsolatban.

Ezek egyikét - Keller László volt közpénzügyi államtitkár titkára ellen vesztegetés miatt indított nyomozást - a napokban szüntették meg. A Nemzeti Nyomozóiroda (NNI) ugyanakkor pénzmosás és más bűncselekmények gyanújával nyomozna az exbróker ellen, de a fent említett okokból nem teheti.

A Népszabadság szerint most azt vizsgálják az illetékesek, hogy "fennállnak-e a pótkiadatási eljárás törvényi feltételei". Ha erre nincs lehetőség, vagy ha az osztrák bíróság elutasítja a magyar kérést, az NNI-nek Kulcsár kihallgatása nélkül kell megszüntetnie az eljárást. 