Az emberek segítségét kéri Kuncze

Az SZDSZ elnöke olyan levelet küldött szét, amelyben arra kéri az embereket: segítsenek a pártnak a köztársasági elnök személyéről folyó vitában. Vagyis hogy mit tegyen az SZDSZ: továbbra is nemet mondjon a pártpolitikusok jelölésére vagy bólintson rá az MSZP által javasolt Szili Katalin jelölésére. "Sokat segítene, ha megosztaná velünk véleményét" - írja Kuncze.

"Engedje meg, hogy egy fontos és aktuális politikai kérdésben forduljak Önhöz és kérjem a segítségét!" - olvasható abban az elektronikus levélben, amely Kuncze Gábor neve alatt jelent meg sokak postafiókjában kedden. Az SZDSZ elnöke arra kéri a levélben az embereket, hogy segítsenek eldönteni: milyen álláspontot képviseljen a párt a köztársasági elnök jelöléséről szóló vitában.

A két koalíciós párt között azért alakult ki vita múlt héten, mert az SZDSZ nem hajlandó támogatni az MSZP jelöltjét, Szili Katalint, az Országgyűlés szocialista elnökét. A szabad demokraták ugyanis azt szeretnék, ha nem pártpolitikus kerülne a posztra. "A köztársasági elnöki poszton tekintélyes, széles körben elfogadott személynek kell állnia. Ilyen volt Göncz Árpád vagy éppen Mádl Ferenc. Szerintünk az államfőnek nyelveket beszélő, nemzetközileg is elismert személynek kell lennie. Mivel feladata, hogy mindannyiunkat képviseljen, nem helyes, ha egyetlen párthoz kötődik" - érvel Kuncze.

"Sokat segítene, ha megosztaná velünk véleményét, észrevételeit, gondolatait ebben a kérdésben" - írja az SZDSZ elnöke. Kuncze arra kéri a levél címzettjeit, hogy küldjenek válaszukban igent, ha azt szeretnék, hogy a párt megszavazza Szili jelölését, ha pedig azt szeretnék, hogy az SZDSZ semmiképpen ne szavazzon meg pártpolitikust, akkor írjon nemet.

Az [origo] megkereste Kuncze Gábort a levéllel kapcsolatban, de egyelőre nem sikerült elérnünk. Az SZDSZ sajtóosztályán azonban megerősítették, hogy a levelet valóban a pártelnök írta.