A Legfőbb Ügyészség is vizsgálja az ausztráliai náci ügyét

Az ausztrál rendőrség után a magyar Legfőbb Ügyészség is vizsgálja annak az Ausztráliában élő magyar férfinak az ügyét, akit háborús bűntettel vádolnak. A második világháború idején zászlósként szolgáló férfit egy zsidó fiú meggyilkolásával gyanúsítják, a régi nyomozati és bírósági anyagok szerint számos egybehangzó tanúvallomás szól ellene.

Megérkezett a Legfőbb Ügyészségre az Ausztráliában élő, magyar származású, feltételezett háborús bűnös ügyében a Külügyminisztérium megkeresése. "Az ügyészség illetékes főosztálya az iratok áttanulmányozásához: azt fogják megvizsgálni, hogy a már megküldött, illetve az ezután beszerzett iratok alapján fennáll-e a kiadatási eljárás megindításának lehetősége" - mondta az ügyészség szóvivője, Borbély Zoltán.

Az ügyben az ausztrál rendőrség is nyomoz már. Egy rendőrségi szóvivő gyors vizsgálatot ígért. Az ausztrál legfőbb ügyész pedig csak annyit jegyzett meg, hogy Ausztrália és Magyarország között van kiadatási egyezmény. 

Magyarország 1948-ban már adott ki elfogatóparancsot háborús bűntettek miatt a külföldön tartózkodó férfi ellen, azonban akkor nem sikerült elfogni. Két vádlott-társát akkor elítélték: az egyiket kivégezték, a másik pedig - kegyelemből - életfogytiglani szabadságvesztéssel sújtották, ám ő 1956-ban kijutott a börtönből, és elhagyta az országot.

A nyomozati és bírósági anyagok szerint a most Perthben élő 84 éves férfi 1944-ben részt vett egy zsidó fiú brutális megölésében, és rendszeresen kínozta és terrorizálta az elfogott zsidókat és katonaszökevényeket. Számos egybehangzó tanúvallomás szól ellene, az akkori visszaéléseket a nyomozó hatóságok alaposan felderítették. A háborús bűnökkel vádolt férfi egy ausztrál tévének ártatlannak vallotta magát. A történészek szerint azonban, ha valaki ellen ennyi bizonyíték és tanúvallomás szól, akkor sok vitatnivaló nem lehet az ügyben.