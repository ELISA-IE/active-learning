Milliókat csaltak ki egy rákos nőtől a kabbalisták

Több mint 11 millió forintnak megfelelő értékű csalás miatt folytat vizsgálatot az izraeli rendőrség a Tel Aviv-i Kabbalaközpont több vezetője ellen. A gyanú szerint a hírességek körében is népszerű, ám kritikusai által szektának bélyegzett vallás vezetői a gyógyulás ígéretével vettek rá hatalmas összegek befizetésére egy gyógyíthatatlan beteg rákos nőt. A központ jelenlegi igazgatóját letartóztatták, de a gyanúsítottak között van felesége, illetve a korábbi igazgató is. 

Őrizetbe vették a Tel Aviv-i Kabbalaközpont vezetőjét hétfő este. Saul Judkevicset azzal gyanúsítják, hogy több mint 11 millió forintnak megfelelő összeget csalt ki egy halálos beteg, rákos nőtől, cserébe annak gyógyulását ígérve. A nyomozók váthatóan Judkevics feleségét, és a Kabbalaközpont előző vezetőjét is gyanúsítottként hallgatják ki - írja a Guardian.

Ez az első alkalom, hogy a hírességek (például Madonna vagy férje Guy Ritchie) körében nagy népszerűségnek örvendő Kabbalaközpont ellen rendőrségi eljárás indult, jóllehet korábban már több tényfeltáró újságcikk is született, amelyek szerint egyes hívőket jelentős összegek adományozására, és drága, spirituális értékekkel felvértezett termékek vásárlására vették rá.

A mostani vizsgálatot egy még augusztusban rákban elhunyt nő, Leah Zonis férje kezdeményezte. Borisz Zonis a brit lapnak elmondta, hogy amikor felesége szervezetében hat éve először fedezték fel a rákot, egy barátjuk ajánlotta a Kabbalaközpontot, ahol ezután számos összejövetelen vett részt az asszony. Ám betegsége egyre súlyosabb lett, ezért személyesen a központ akkori vezetőjéhez, Móse Rosenberghez fordult tanácsért. 

Nem hozott gyógyulást a milliós adomány

A férfi azt állította, hogy egy jelentős pénzadomány a központ számára, teljes gyógyulást hozhatna. A nő férje fel is ajánlott 5000 sékelt (225 ezer forint), de Rosenberg közölte, hogy a gyógyulás csak úgy lesz teljes, ha az adomány fájdalmas, és közölte, fizessenek be egy körülbelül 11 millió forintnak megfelelő összeget. "Tudtam, hogy ez hülyeség, és ezek az emberek csalók, de a feleségem annyira kétségbeesett és beteg volt, hogy beleegyeztem - idézte a lap a férjet. 

A központ vezetője azt ígérte, a hívek imádkoznak a betegért, de megtöbbszörözhetik a gyógyulási esélyt, ha az általuk megszentelt vizet issza a nő, amelyet üvegenként 1500 forintnak megfelelő sékelért árultak. Az asszony azonban nem gyógyult, sőt, állapota rosszabbodott. Ezért 2002-ben újra megkereste a központ vezetőjét aki ekkor már Judkevics volt. A vezető szerint az előző adomány nem volt elegendő a gyógyuláshoz, és újabb 5 millió forintnak megfelelő összeget kért. 

Az asszony kölcsönt vett fel, hogy befizethesse az adományt, de egészsége tovább romlott. Idén augusztusban végül - 50 évesen - elhunyt. Ekkor már rájött, hogy átverték, és azt kérte férjétől, forduljon a rendőrséghez - mondta a Guardiannak a férj. A Kabbalaközpont nem kommentálta az eseményeket.

Üzlet a misztikumból

A kabbala ősi hite az utóbbi húsz évben vált egyre népszerűbbé, egy kiugrott rabbi, Philip Berg - és második felesége, Karen - tevékenységének köszönhetően. A Kabbala eredetileg a Tóra egy misztikus értelmezése, amely a középkorban keletkezett. Célja, hogy jobban meg lehessen érteni a hitet, mint ahogy a Biblia szó szerinti, vagy képletes elemzése útján lehetne. Ha a Bibliát az embereknek szánt törvénykönyvnek tekintjük, úgy a Kabbala azt kisérli meg meghatározni, milyen szabályok szerint teremtette és uralja a világot Isten. A Tóra-tanulmányozói csak negyven éves koruk felett olvashatják összetettsége és könnyű félreérhetősége okán. 

A Berg házaspár ugyanakkor elválasztotta a Kabbalát annak ősi gyökereitől, leegyszerűsítették, minden hit hívei előtt megnyitották, és elüzletiesítették. Megalapították a Kabbalaközpontot, amelynek Tel Avivban, Londonban, New Yorkban és Los Angelesben is van irodája. Az ő értelmezésükben a Kabbala-víz fogyasztása, és különböző, megvásárlói által soha el nem olvasott könyvek birtoklása mágikus gyógyítóerővel bír. A Kabbalaközpont kritikusai - főleg ortodox rabbik - szektának bélyegzik a mozgalmat, és több okból is elítélik. Az egyik rabbi szerint Berg tanításai és az igazi Kabbala úgy hasonul egymáshoz, mint a pornográfia és az igaz szerelem. A hitbéli okok mellett azért is támadják, mert komoly összegeket kérnek el számos, másutt ingyenesen járó misztikus kuzusokért, és mert gyógyulást ígérnek azoknak, akik a Kabbalaközpont termékeiből vásárolnak.