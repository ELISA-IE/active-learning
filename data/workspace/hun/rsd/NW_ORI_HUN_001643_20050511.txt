Enyhe bírságot kaptak a fűszerpaprika-gyártók

A múlt őszi nagy botrányhoz képest meglepően enyhe versenybírságban részesültek a fűszerpaprikaügy érintettjei. A Gazdasági Versenyhivatal három cégre összesen tízmillió forint büntetést szabott ki, írja a Világgazdaság.

A Házi Piros Paprika Kft.-t hatmillió, a Szegedi Paprika Fűszer- és Konzervgyártó Rt.-t hárommillió, a Kalocsai Fűszerpaprika Rt.-t egymillió forint bírság megfizetésére kötelezte a GVH versenytanácsa, mert a fogyasztók megtévesztésére alkalmas csomagolásban hozták forgalomba külföldi őrleményt is tartalmazó termékeiket. Az importtal dúsított paprikát csak ipari felhasználók számára értékesítő Naturalpár Kft.-vel és a Rubin Szegedi Paprikafeldolgozó Kft.-vel szemben megszüntették az eljárást. Tavaly nagy riadalmat keltett, amikor néhány napra minden fűszerpaprika-terméket kivontak az üzletekből. Az ÁNTSZ vizsgálataiból ugyanis kiderült, hogy több forgalmazott áru rákkeltő aflatoxint tartalmaz. Az anyag brazil importőrleményből került a magyar paprikába. A behozatalra az előző esztendő rossz termése miatt kényszerült a hazai cégek egy része; a magyar paprika nem volt elegendő a belföldi igények kielégítésére, emlékeztet a Világgazdaság. 