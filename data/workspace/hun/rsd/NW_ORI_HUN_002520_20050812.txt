Puszta kézzel tépik le a rendőrök váll-lapját

Egyre többször támadnak meg rendőröket azért, hogy megmenekülhessenek a felelősségre vonástól. Az esetek többségében a rendőr szakszerűtlen intézkedését használják ki az elkövetők - olvasható az Országos Rendőr-főkapitányság a hivatalos személyek elleni erőszakos cselekményekről készített elemzéséből. 

Idén az első hét hónapban 208 esetben támadtak meg rendőröket. Az egyenruhásokra legtöbbször puszta kézzel szoktak támadni: lökdösődés, ütés, rúgás, gomb és váll-lap leszakítása, sapka leverése és a harapdálás a legjellemzőbb elkövetői magatartások.

Támadóeszközként előfordult lőfegyver, fejsze, kés, kasza, kapa, lapát, vascső, vasvilla, csavarhúzó, bot, italosüveg, szék használata is, de volt rá példa, hogy gépjárművel próbálták elsodorni az intézkedő rendőrt, vagy hogy kutyákat uszítottak rájuk.

A tanulmányból kiderül, hogy minden második elkövető ittas állapotban támadt a rendőrre. Az idei támadások során 136 egyenruhás sérült meg, közülük nyolcan súlyosan. De az erőszakoskodó civilek sem mindig úszták meg sérülés nélkül: a 279 rendőrrel erőszakoskodó közül öten súlyosan, 102-en pedig könnyebben sérültek meg. A rendőröknek 12 alkalommal kellett elsütniük a pisztolyukat: ebből egyszer kellett a támadóra célozniuk. 

Sok esetben a rendőr szakszerűtlen intézkedését használták ki és támadtak rá az egyenruhásokra, hogy megmeneküljenek a felelősségre vonástól. "Az állampolgári fegyelem, az emberek tűrőképessége minimális, aggresszívitásuk viszont jelentősen emelkedett" - jellemzi az elkövetőket a rendőri tanulmány. 