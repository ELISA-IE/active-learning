Tovább javultak az ipari várakozások

Augusztusban az ipar bizalmi indexe emelkedett, a kereskedelemé csökkent, az építőiparé nem változott. A magyar gazdaság helyzetének megítélése mindegyik ágazatban javult. A fogyasztói bizalmi index mérséklődése megállt, értéke így megegyezik az egy évvel korábbival - derül ki a GKI Gazdaságkutató felméréséből.

Augusztusban lényegében nem változott a GKI-Wallis konjunktúra-index szezonális hatásoktól megtisztított értéke. A GKI Gazdaságkutató Rt. által, az EU támogatásával készített felmérés szerint az üzleti várakozások kissé romlottak, a fogyasztóiak viszont valamivel kedvezőbbek lettek. 

Az üzleti szférán belül az ipar bizalmi indexe emelkedett, a kereskedelemé csökkent, az építőiparé nem változott. Az iparban egy éves csökkenés után negyedik hónapja javulnak a várakozások. A cégek termelési helyzetüket, rendelésállományukat - ezen belül az exportét is -, s készletállományukat is kedvezőbbnek látták, mint júliusban. Áremelést nem terveztek a következő három hónapban, s javultak a foglalkoztatási szándékok is. 

A kereskedelmi cégek a júliusinál gyengébb üzletmenetről és némileg passzívabb megrendelési politikáról számoltak be. Az inflációs várakozások kissé emelkedtek, de sokkal kisebbek az egy évvel korábbinál. Az építőiparban a termelési színvonal és a rendelésállományok megítélése is javult, a foglalkoztatási szándékok viszont kedvezőtlenebbek voltak a júliusinál. Az árcsökkentést tervezők száma meghaladta az áremelésre törekvőkét. Mindegyik ágazatban javult a magyar gazdaság helyzetének megítélése. 

A fogyasztói bizalmi index értéke a 2004-es javulás után az év első felében folyamatosan mérséklődött. A tendencia azonban júliusban megtört, a mutató értéke így megegyezik az egy évvel korábbival. A fogyasztók saját pénzügyi helyzetüket augusztusban a júliusival lényegében megegyezőnek látták, s a következő 12 hónapban némi javulásra számítottak. 

Az ország gazdasági helyzetét ismét jobbnak ítélték, mint egy hónappal korábban, s a következő egy évben e területen további érezhető javulást vártak. Inflációs várakozásaik mérséklődtek a júliusihoz képest, s a következő 12 hónapban az áremelkedés ütemének gyors csökkenésére számítottak. A munkanélküliségre vonatkozó várakozásaik kissé kedvezőbbek lettek. 

A lakosság vásárlási kedve ugyanakkor érezhetően rosszabb az előző havinál, de a következő 12 hónapra vonatkozó várakozások enyhe javulást vetítenek előre. Ezzel szemben ismét érezhetően csökkent a megtakarításra kedvező alkalmat látók aránya. 

Magyarország hét régiója közül négyben javultak, kettőben romlottak, egyben pedig lényegében változatlanok voltak a fogyasztók várakozásai. A fogyasztói bizalom az Észak-Alföldön és a Nyugat-Dunántúlon nőtt a legnagyobb mértékben. Közép-Magyarország és a Dél-Alföld lakosságának bizalma ennél mérsékeltebben, az országos átlagnak megfelelően emelkedett. Észak-Magyarországon és a Dél-Dunántúlon lakók bizalma jelentősen mérséklődött, míg a Közép-Dunántúl lakosságának véleménye lényegében nem változott az előző hónaphoz képest.