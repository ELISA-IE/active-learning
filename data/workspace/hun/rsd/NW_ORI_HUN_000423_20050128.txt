Ötéves csúcson az amerikai növekedés

Az amerikai gazdaság növekedési üteme a tavalyi negyedik negyedévben 3,1 százalékra mérséklődött, ennek ellenére az egész éves GDP-növekedés 4,4 százalékos, 1999 óta a legnagyobb volt - írja a Bloomberg.

Az USA gazdaságának növekedési üteme a rekord szintű kereskedelmi deficit miatt 3,1 százalékosra mérséklődött a tavalyi utolsó három hónapban, közölte az amerikai kereskedelmi minisztérium. Elemzők átlagosan 3,5 százalékos GDP-növekedésre számítottak.

Összességében tavaly 4,4 százalékkal bővült az USA gazdasága, az 1999-es 4,5 százalékos növekedés óta a legnagyobb mértékben. Elemzők szerint az export feltehetően növekszik ebben az évben (melyet támogat a gyenge dollár), emellett a bővülő lakossági és üzleti fogyasztás is segíti majd a további növekedést.