Jogosan kérheti a banktitok kiadását az APEH

Az adatvédelmi biztos állásfoglalása szerint törvényesen jár el az adóhatóság, ha a személyijövedelemadó-bevallások ellenőrzése során a vállalkozásból származó és a vállalkozáson kívüli jövedelmek adókötelezettségét is vizsgálja, és ennek keretében a vállalkozással kapcsolatos bankszámlákról adatszolgáltatást kér a bankoktól - olvasható az APEH Hírlevelében. 

Dr. Péterfalvi Attila adatvédelmi ombudsman felvilágosítást kért az APEH-tól, hogyan kapcsolódik egyazon személy magánszemélyként és egyéni vállalkozóként való ellenőrzése, illetve, hogy tájékoztatják-e az adózót arról, hogy a revízió az egyéni vállalkozói tevékenységére is kiterjedhet. Az APEH álláspontja szerint az egyéni vállalkozó ugyanazon az szja-bevalláson ad számot valamennyi személyijövedelemadó-köteles tevékenységéről. Az egyéni vállalkozóként elért jövedelem vizsgálata nem választható el a magánszemélyként bevallott jövedelmek ellenőrzésétől, hiszen az egyéni vállalkozóként és a magánszemélyként elért jövedelemre eső adó kiszámítása szorosan összefügg egymással. A két jogalanyiság nem különül el élesen egymástól. Az egyéni vállalkozó ugyanis olyan magánszemély, akinek a vállalkozói vagyona nem választható el a személyes vagyonától. Az adóhatóság álláspontja szerint nem szükséges külön tájékoztatni az adózót arról, hogy az ellenőrzés a vállalkozói tevékenységére is kiterjed, elegendő az szja ellenőrzésére való hivatkozás.

Az adatvédelmi biztos az APEH válaszát elfogadta. Állásfoglalásában összevetette az adatvédelmi törvény és az adózás rendjéről szóló törvény vonatkozó rendelkezéseit. E szerint az adóellenőrzés során a pénzintézeteket a törvény felmenti a banktitok megtartásának kötelezettsége alól, az adóhatósági megkeresésnek azonban pontosan tartalmaznia kell, hogy melyik ügyfél mely bankszámlaszámát érintően kérnek a banktól tájékoztatást. Meg kell jelölni továbbá a kért adatok fajtáját és az adatkérés célját is. Minden körülményt figyelembe véve megállapította, hogy az APEH gyakorlata a törvényes előírásoknak megfelel. Az adatvédelmi biztos ugyanakkor azt javasolja, hogy az adóellenőrzés megkezdésekor külön tájékoztassák a magánszemélyt arról, hogy szja-bevallásának revíziója kiterjed a vállalkozási és egyéb önálló tevékenységekre is, mivel ez az adózási szakismerettel nem rendelkezők számára nem teljesen egyértelmű. Az ombudsman javaslatának megfelelően az APEH a megbízólevelek "megjegyzés" rovatában a két jogcím egyidejű vizsgálatáról szóló tájékoztatás jövőbeni feltüntetését vállalta.