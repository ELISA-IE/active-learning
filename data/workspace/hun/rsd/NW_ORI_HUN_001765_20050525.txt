Buszos túszejtés a Fülöp-szigeteken

Tizenkét embert tartanak túszként fegyveresek egy buszban a Fülöp-szigeteken. A túszejtők kedden kerítették hatalmukba a járművet, 16 emberrel együtt. Egy gyereket azonban elengedtek, ketten pedig megszöktek a túszok közül.

Tizenkét embert tart fogolyként három fegyveres egy buszban a Fülöp-szigetek déli részén. A rendőrség szerint a túszejtők feltehetően egy helyi bűnbanda tagjai, nem pedig muzulmán, vagy kommunista szélsőségesek. Az egyik emberrabló ugyanakkor azt közölte, hogy a kommunista Új Néphadsereg nevű szervezethez tartoznak. 

A pisztolyokkal és kézigránátokkal felfegyverkezett emberrablók kedd délután kerítették hatalmukba a buszt a Mindanao szigetén fekvő Labanganban. Összesen 16 túszt ejtettek, de hosszas tárgyalások után egy 6 éves kislányt kedden elengedtek. A sofőrnek és a kalauznak pedig éjszaka sikerült kiszöknie a buszból, amikor a rendőrök a fegyveresek követelésére megengedték, hogy továbbhaladjon a busz, de a jármű árokba hajtott. A vezetőnek és társának ekkor sikerült kiugrania és elszöknie. Szerdára azonban még mindig 12 ember - kilenc nő és három gyerek - volt a fegyveresek fogságában - írja a CNN. 

A fegyveresek a túszok bántalmazásával fenyegetnek, ha nem kapnak egy járművet, amellyel megszökhetnek. Egy helyi püspök felajánlotta, hogy saját autóján szállítja el a túszejtőket, ha elengedik a foglyokat, ám ezt nem fogadták el.