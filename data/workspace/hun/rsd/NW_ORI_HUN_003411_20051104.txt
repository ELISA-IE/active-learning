Lefaragnak az amerikai büdzséből

A jövőben 36 milliárd dollárral csökkentik az amerikai költségvetést. A szenátus által elfogadott törvény a hadikiadások kivételével az élet szinte valamennyi területén megszorításokat alkalmaz. A demokraták szerint inkább a Bush-kormányzat által biztosított adókedvezmények eltörléséből kellene betömködni a büdzsé lyukait.

A költségvetési kiadások öt év alatt mintegy 36 milliárd dollár értékű csökkentését előirányzó törvénycsomagot hagyott jóvá csütörtökön az amerikai törvényhozás felsőháza. A szenátusban 52 támogató és 47 ellenszavazattal elfogadott törvénycsomag a védelmi és nemzetbiztonsági kiadásokat kivéve az élet szinte minden területén a kormányzati kiadások csökkentését irányozza elő a 2006-2010 közötti időszakra. A kiadások lefaragása érinti az idősek és a szegények egészségügyi ellátását szolgáló Medicare és Madeicaid programokat is.

Ez az első ilyen jellegű törvénycsomag 1997 óta. A kormányzó Republikánus Párt szenátorai a maratoni, 22 szavazási fordulót is magában foglaló vitában olyan "agresszív javaslatként" méltatták a tervezetet, amely elősegíti a különböző kormányzati programok ellenőrzés alá vonását, tekintettel a hatalmas költségvetési hiányra. 

Az ellenzéki Demokrata Párt szenátorai viszont egy emberként utasították el a tervezetet, kifogásolva, hogy republikánus párti társaik miért nem inkább a Bush-kormányzat által 2001 óta biztosított adókedvezmények eltörlésével próbálják betömni a költségvetésen tátongó lyukakat.

A szenátus mellett a törvényhozás alsóháza, a képviselőház is megvitat majd egy kiadáscsökkentő törvényt, amely ennél is magasabb összeg, 54 milliárd dollár megtakarítását irányozza elő a közkiadások lefaragásával. A két tervezet közötti különbséget át kell majd hidalni, mielőtt a törvényt elküldhetnék George Bush elnöknek aláírásra.