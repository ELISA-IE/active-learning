Rajzfilmmel kezdenek 20 év után a szaúdi mozik

Nőknek és gyerekeknek szóló rajzfilmekkel indul újra 20 év után a mozizás Szaúd-Arábiában. A filmszínházak - noha törvényben soha nem tiltották be ezeket - a '70-es, '80-as években haltak ki az előretörő vallási konzervativizmus miatt. Most próbaképp, két hétig vetítenek napi háromszor egy rajzfilm-összeállítást egy rijádi szállóban.

Húsz év után újraindulhat a mozizás Szaúd-Arábiában. A nyilvános vetítéseket a '70-es '80-as években függesztették fel, ahogy az ultrakonzervatív nézeteket valló vallási vezetők egyre nagyobb befolyást szereztek az ország irányításában. Az újrainduló vetítéseken egyelőre rajzfilmeket mutatnak be egy rijádi szállodában. 

A Ramadán végeztével, november 2-án kezdődő vetítések két héten keresztül tartanak majd, és az egy órás programot egy nap háromszor adják le, délután ötkor, illetve este tízkor és tizenegykor. A belépőjegy tíz szaúdi riál (körülbelül 565 forint). A szervezők összesen 50 ezer nézőre számítanak. A nemek elkülönítésére vonatkozó szigorú vallási előírásokat azzal kerülik ki, hogy kimondottan nőknek és gyerekeknek szánják a programot.

A királyságban ugyan törvényben nem tiltják a mozikat, ám a vallási konzervativizmus előretörésekor a mozizás visszaszorult. Mai Yamani szaúdi származású írónő úgy emlékszik, hogy a '70-es évek elején még vegyes közönség előtt vetítették a filmeket, és a filmszínházakban a nők kitakarták az arcukat. Fejszál király 1975-ös meggyilkolása után azonban minden megváltozott. "Túlságosan modern gondolkodású volt a vallási vezetők számára, még a tévét is ő vezette be" - mondja Yamani, aki jónak tartja a kezdeményezést, mert szerinte a nők nem csak vásárolni szeretnek.

A próbavetítések ugyanakkor csak egyfajta bevezetői az igazi mozik újraindításának Sok városban már eddig is voltak olyan kávézók, ahol sporteseményeket, zenei klipeket, filmeket vetítettek nagyképernyős tévéken - írja az As-sark al-Avszat című arab lap londoni kiadása.