Jobban van a pápa

Kórházba szállítása után gyorsan javult a pápa állapota, az éjszakát nyugodtan töltötte. A katolikus egyházfőt kedden vitték kórházba, miután gégefőgyulladással súlyosbított influenza miatt légzési nehézségek léptek fel nála.

"Egész jól" van a pápa, nyugodtan telt az éjszakája a kórházban - közölték szerdán vatikáni források. A kezdeti aggodalmak után II. János Pál állapota gyorsan javult, és békésen aludt éjjel. A 84 éves főpapot kedden este 11 óra körül vitték a római Gemelli kórházba, miután influenzája miatt légzési nehézségek léptek fel nála. 

"Az influenzát, ami már három napja kínozza a Szentatyát gége- és gégefőgyulladás súlyosbította" - közölte Joaquin Navarro-Valls vatikáni szóvivő. A pápát mostani fertőzése mellet Parkinson kór és ízületi bántalmak is kínozzák.

A pápa utoljára vasárnap vállalt közszereplést, amikor galambokat eregetett a pápa rezidencia egyik ablakából. Az influenza miatt azonban elhalasztották az e hétre tervezett összes megbeszélését és nyilvános szereplését. Nem lesz így megtartva a szerdai audiencia sem, ami utoljára 2003-ban maradt el - akkor bélpanaszok miatt. 