Bush támogatja Ukrajna NATO-közeledését

Az Egyesült Államok támogatja Ukrajna NATO csatlakozási törekvéseit - jelentette ki George W. Bush amerikai elnök, miután hétfőn Washingtonban fogadta Viktor Juscsenkó ukrán elnököt. Ez volt a két politikus között az első hivatalos találkozó Juscsenkó decemberi elnökké választása óta.

George W. Bush amerikai elnök hétfőn Washingtonban fogadta Viktor Juscsenkó ukrán elnököt. A közel egyórás megbeszélést követő közös sajtótájékoztatón Bush kijelentette, hogy az Egyesült Államok támogatja Ukrajna azon törekvését, hogy a kelet-európai ország minél előbb a NATO tagjává válhasson. 

Az amerikai elnök szerint a NATO tagsághoz "hosszú út vezet" és a tagság feltételei "Ukrajna számára egylőre még nem adottak", de amerika a továbbiakban minden segítséget meg fog adni a Kelet-európai országnak, hogy az minél gyorsabban felkészülhessen a csatlakozásra - idézte a BBC az amerikai elnököt. George Bush továbbá kijelentette, hogy Ukrajna már 2005-től tagja lehet a Világkereskedelmi Szervezetnek (WTO), továbbá az országot jelenleg is sújtó kereskedelmi szankciók feloldását ígérte.

A Guardian emlékeztett rá, hogy a NATO-ba történő felvételi eljárás a katonai szövetség tagjainak a meghívásával kezdődhet el, és a tagság a feltétele a jelölt politikai, katonai és gazdasági nyitottsága. A lap szerint Ukrajna számára a NATO tagság elnyeréséhez szükséges két fő feladat mindenekelőtt az orosz befolyás csökkentése és a kelet-európai országot sújtó korrupció felszámolása. Az Egyesült Államok ebben gazdasági segítséget ígért Ukrajnának, a találkozón George W. Bush ígéretet tett, hogy rövidesen javaslatot tesz a Kongresszusnak egy Ukrajnának nyújtandó 60 millió dolláros segélyről.

Juscsenkó hétfőn a legnagyobb amerikai lobbiszervezet előtt tartott beszédében is megerősítette, hogy Ukrajna a jövőben minden erejéve azon lesz, hogy letörje a hivatali korrupciót, és szavatolja a befektetett tőke biztonságát. 

"Szeretném világossá tenni, hogy a megváltoztak a játékszabályok, és vége a törvényen kívüli állapotnak" - jelentette ki a Juscsenkó, arra is kérve az ott összegyűlt üzletembereket, hogy azok a továbbiakban "ne adjanak senkinek vesztegetési pénzt Ukrajnában" - idézte az ukrán elnököt a Guardian.

A hétfői megbeszélés legérzékenyebb témája az Irakban szolgálatot teljesítő ukrán csapatok küszöbön álló kivonása volt. A talákozó során Juscsenkó megerősítette az elhatározását, hogy kivonja Ukrajna 1600 fős kontingensét Irakból. A Szabad Európa Rádió emlékeztetett rá, hogy az ukrán kivonulással egyidőben Lengyelország is csökkenti az Irakban állomásozó csapatait, továbbá szeptembertől Olaszország megkezdi 3000 fős kontingensének egy részét kivonni Irakból.

 "Juscsenkó az egyik első beszélgetésünk során elmondta, hogy az egyik legfontosabb kampányjelszava volt az ukrán csapatok kivonása Irakból. Én teljességgel megértem, hogy teljesítenie kell a választóknak tett ígéretét"- idézte a BBC az amerikai elnököt, hozzátéve, hogy a visszafogott nyilatkozattal a Fehér Ház palástolni igyekszik Juscsenkó döntése fölött érzett csalódását.