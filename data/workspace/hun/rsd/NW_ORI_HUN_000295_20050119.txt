Szünetelnek a jangcei óriásgát-építések

26 erőmű építését állították le a kínai hatóságok környezetvédelmi indokok miatt. A felfüggesztett építkezések között szerepel a Jangcére tervezett két gigantikus vízi erőmű is - adta hírül a BBC.

A felfüggesztett 26 erőműépítés egyike sem rendelkezett megfelelő környezetvédelmi engedéllyel - közölte szerdán az Állami Környezetvédelmi Hivatal. Pan Jue igazgatóhelyettes elmondta: az építkezések mindegykét a szükséges engedélyek beszerzése előtt kezdték, így egyikük sem rendelkezett környezetvédelmi hatástanulmánnyal. A projektek közül néhány átmeneti engedélyekkel folytatódhat, a többit véglegesen be kell fejezni - tette hozzá. 

Mégsem épülnek gátak a Jangcén?

A felfüggesztett építkezések közül a legnagyobb a Jangce felső folyására tervezett siludi gát, melynek vízi erőműve 12 600 megawatt villamos energiát állított volna elő. 

Szintén kétségessé vált a Jangce középső részére tervezett Három völgygát projekt befejezése. Az itt épülő, összesen 22 milliárd dollárba kerülő erőmű a tervek szerint 4200 megawatt villamos energiát állít majd elő. Ez utóbbi építkezés miatt már több mint félmillió embert kitelepítettek a környékről. 

Elemzők szerint a döntéseket nem a környezet megóvása, hanem a központi kormányzat és a helyhatóságok hatalmi harca motiválta. 

Az energiahiány marad

A döntések általános meglepetést keltettek, mert a robusztus gazdasági növekedés miatt Kína energiaszükséglete rohamosan nő. Tavaly 24 kínai tartományban voltak hosszabb-rövidebb áramszünetek, és számos üzem termelése leállítására kényszerült az áramhiány matt annak ellenére, hogy az ország energiatermelése 12,6 százalékkal, 440 700 megawattra nőtt 2004-ben. 