Kevés magyar jár síelni

Mindössze a lakosság 3 százaléka síelt már, vagy tervezi, hogy síelni fog a mostani szezonban - derült ki a Medián felméréséből, amit a Népszabadság közöl. A síelés költségeit a többség nem tudja megfizetni.

A magyarok többsége nem igazán járatos a téli sportokban - derül ki abból az 1200 fős országos felmérésből, amelyet a Népszabadság megbízásából készített a Medián. A magyar felnőttek 25 százaléka tud korcsolyázni, és közülük is minden harmadik korcsolyázott vagy korcsolyázni fog ezen a télen. 

Síelni ennél jóval kevesebben tudnak, és csupán a lakosság 3 százaléka síelt már, vagy tervezi, hogy síelni fog a mostani szezonban. A síelés költségeit sokan nem is tudják megfizetni, mivel erre a határokon belül nincs is sok lehetőség. 

A két téli sport űzése egyrészt az életkorral, másrészt a társadalmi presztízzsel függ össze, a síelés például kifejezetten a jómódú városi középrétegek sportja Magyarországon. A korcsolyázás a kistelepüléseken élők számára is könnyebben elérhető.