Közalkalmazottak ezrei esnek el a kedvező lakáshiteltől

Sok ezer közalkalmazott - főleg az oktatás területén - nem juthat állami kezességvállalású lakáshitelhez. Az ok, hogy határozott időre szóló szerződés szerint dolgozik, és a törvény ebben az esetben nem teszi lehetővé a hitelnyújtást - írja a Népszabadság. 

Több ezer közalkalmazott esik el attól a lehetőségtől, hogy állami kezességvállalású lakáshitelt vegyen fel, mert határozott időre szóló szerződéssel dolgozik - írja a Népszabadság. A lapnak nyilatkozó érintettek szerint hiába van törvényi lehetőség arra, hogy étkezési hozzájárulást, utazási költségtérítést vagy üdülési támogatást kapjanak, állami kezességvállalású lakáshitelt nem kaphatnak. 

A lap szerint a diszkrimináció főképp az oktatást érinti, azon belül is a főiskolákon és egyetemeken oktatókat, akik közül sokan határozott időre kötött munkaszerződéssel dolgoznak, ugyanakkor de előfordul az alap- és középfokú intézményekben is sokan vannak - helyettesítők, nyelvtanárok - ilyenek. 

Az OTP Bank illetékese az üggyel kapcsolatban azt mondta a Népszabadságnak, hogy számukra törvény írja elő, miként kötelesek eljárni a kérdéses lakáshitelek esetében. A szabályozás szerint az állam csak azok a közalkalmazottak után vállal kezességet, akiknek határozatlan időre szól közalkalmazotti jogviszonya. 

A felsőoktatásban körülbelül ötezer embert érint a diszkrimináció. Kis Papp László, a Felsőoktatási Dolgozók Szakszervezetének vezetője ugyanakkor arra számít, hogy az új felsőoktatási törvényt mielőbb elfogadja a parlament, az ugyanis előírja, hogy főállású oktatókkal határozatlan idejű közalkalmazotti jogviszonyt kell létesíteniük az intézményeknek. Vagyis ezzel megszűnne a diszkrimináció - derül ki a Népszabadság írásából.