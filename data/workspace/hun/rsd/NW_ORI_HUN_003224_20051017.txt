Tőzsdére vinné Ferihegyet a BÉT elnöke

A Budapest Airport tőzsdei bevezetését szorgalmazza Szalay-Berzeviczy Attila, a Budapesti Értéktőzsde elnöke. A BÉT elnök a miniszterelnökhöz intézett nyílt levelében arra kérte Gyurcsány Ferencet, hogy fontolja meg, hogyan lehetne a BA privatizációt a magyar tőkepiac érdekeinek figyelembevételével véghez vinni. A BA Rt. újabb privatizációs tenderéről várhatóan a héten dönt a kormány.

A tőzsdére vinné a Budapest Airport Rt.-t a Budapesti Értéktőzsde elnöke. Szalay-Berzeviczy Attila nyílt levélben fordult javaslatával Gyurcsány Ferenc miniszterelnökhöz. Szalay-Berzeviczy szerint a befektetők mellett "a magán nyugdíjpénztárak 3 millió tagjának, a lakossági befektetőknek és a befektetési szolgáltatóknak" az érdekeit is vegye figyelembe a kormány, amikor eladja a BA Rt-t.

A BÉT elnök elképzelése szerint vagy a BA Rt. egy részét, vagy a Ferihegyi repteret megvásárló szakmai befektető céget kellene bevezetni a Budapesti Értéktőzsdére. Szalay-Berzevicsy a MOL, a Richter, az OTP valamint a Magyar Telekom tőzsdén keresztül végrehajtott magánosítását említette pozitív példaként.