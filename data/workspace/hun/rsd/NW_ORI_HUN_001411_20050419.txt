Haladékot kaphatnak a korszerűtlen strandok

A kormány szerdai ülésén tárgyalja azt az előterjesztést, amely 2006 végéig kitolná a határidőt a vízforgatóval nem rendelkező közfürdők medencéi számára. A jelenlegi szabály szerint ugyanis május 1-jével be kellene zárni a korszerűtlen strandokat, mintegy kétszázat országszerte.

Közel kétszáz strandot - összesen 335 medencét - fenyegetett a bezárás amiatt, mert a korszerűtlen medencék nem rendelkeznek vízforgató berendezésekkel. A többször módosított kormányrendelet értelmében ezeket a medencéket május 1-től nem lehetne üzemeltetni. A kormányrendeletet még 1996-ban hozták, később 2002-ben módosították, de az elmúlt kilenc év láthatóan nem volt elegendő a korszerűsítésre sok üzemeltetőnek. Februári adataink szerint 335 vízforgató nélküli medence üzemel még az országban. A legtöbb érintett fürdő Hajdú-Bihar megyében van.

 

A kormány szerdán tárgyal arról az előterjesztésről, amely 2006. december 31-ig tolná ki a határidőt. Ritoók Emese, az ÁNTSZ szóvivője az [origo]-nak elmondta: ahol nincs vízforgatóval ellátva a medence, ott sűrűbben ellenőrzik majd a vizet, az üzemeltetőnek kéthetente kell majd vízmintát küldenie. Amennyiben többször egymás után nem megfelelő a vízminőség, akkor bezárják az érintett strandot.

 

Az elmúlt években lehetett pályázni állami támogatásra, összesen 100 milliós keret volt, és 5 millió forint volt a támogatás felső határa. Mivel egy-egy ilyen beruházás legkevesebb 25-30 millió forintba kerül, csupán néhány pályázat érkezett be, mivel az önkormányzatok - amelyek a tulajdonosai ezeknek az érintett fürdőknek - nem tudták kipótolni a hiányzó összeget.

 

A vízforgató közegészségügyi szempontból fontos, ugyanis ahol nem forgatják a vizet, ott gyakrabban fordul elő fertőzés, szemgyulladás, bőrkiütés vagy bélrendszeri panasz.