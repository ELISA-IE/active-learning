Rekord negyedévet zárt a Pannon GSM

Hét százalékkal 49,4 milliárd forintra növelte árbevételét a Pannon GSM a harmadik negyedévben, ami a társaság eddigi legnagyobb negyedéves árbevétele. Tavaly szeptember végéhez viszonyítva a Pannon 261 ezer új előfizetőt szerzett, így piaci részesedése 0,5 százalékkal 34 százalékra nőtt.

Ove Fredheim, a társaság vezérigazgatója csütörtöki sajtótájékoztatóján elmondta, hogy a jó pénzügyi teljesítmény az előfizetéses ügyfelek magasabb számának és az élénkebb forgalomnak volt köszönhető. A Pannon 2004 harmadik negyedévének vége óta 6 százalékponttal, 34 százalékra javította előfizetéses ügyfeleinek, a teljes ügyfélkörön belüli arányát. Az előfizetéses és a pre-paid ügyfelek költései 3:1 arányban állnak egymással.

Az egy fizetőre jutó átlagos árbevétel (ARPU) a harmadik negyedévben 5265 forint, míg az első három negyedév átlagában 5015 forint volt, szemben a tavalyi 5461, illetve 5179 forinttal. Kocsis Gábor pénzügyi vezérigazgató-helyettes elmondása szerint a csökkenés oka a folyamatos árerózió.

A Pannon GSM az első háromnegyed évben 15,48 milliárd forintot költött beruházásokra, ebből a harmadik negyed beruházásai 4,686 milliárd forintot tettek ki. A társaság Budapesten kívül, a nagyobb vidéki városokban és a Balaton körül is tovább építette EDGE technológiát támogató hálózatát, és folyik az UMTS hálózat építése is, aminek eredményeként, az év végére Budapesten már használható lesz. A Pannon jövőre várhatóan 500 millió forint adókedvezményt vehet igénybe az idei beruházások miatt.

Harmadával nőtt a Telenor profitja

Norvégia vezető távközlési vállalata, a Telenor - amely 2002 óta a Pannon GSM százszázalékos tulajdonosa - a harmadik negyedévben 30,95 százalékkal 2,2 milliárd norvég koronára növelte az adózott eredményét az egy évvel korábbi 1,683 milliárdról. A jó eredményt a társaság elsősorban a mobil üzletág gyors fejlődésével magyarázta. A nettó bevétel 13 százalékkal 17,64 milliárd norvég koronára nőtt 15,61 milliárdról.

A Pannon GSM tulajdonosa, a Telenor egyeztető eljárást kezdeményezett a magyar állammal egy washingtoni választott bíróság előtt a 2002-ben kiszabott egyetemes szolgáltatási befizetések miatt. Ove Fredheim vezérigazgató a csütörtöki sajtótájékoztatón az eljárás lezárásáig nem kívánt nyilatkozni az ügyben.