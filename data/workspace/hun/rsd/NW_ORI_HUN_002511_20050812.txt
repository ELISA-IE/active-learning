Sorra büntetik a cigizős reklámokat

A Fogyasztóvédelmi Főfelügyelőség a közelmúltban többször is bírságot szabott ki olyan hirdetésekre, amelyeken dohányzó emberek portréja látható. Többek között Réz Andrást és Horváth Charlie-t is megbüntették. Az ilyen reklámokra legtöbbször az Országos Dohányfüstmentes Egyesület hívta fel a fogyasztóvédők figyelmét. Az egyesület úgy tervezi, hogy továbbra is figyel az ilyen jellegű hirdetésekre. A hatóság szerint ez nem jelenti azt, hogy mostantól eltűnnek a szivarozó Churchillt vagy cigiző Columbo felügyelőt ábrázoló képek.

A közelmúltban Réz András esztéta kiadóját bírságolta meg a Fogyasztóvédelmi Főfelügyelőség 400 ezer forintra, mert Réz Orr cimű könyvének reklámplakátjain cigarettázik. Az indoklás szerint a plakát tiltott dohányreklámnak minősül annak ellenére, hogy a szerző szájában levő cigaretta márkája nem látszik. A fogyasztóvédők figyelmét a hirdetésre az Országos Dohányfüstmentes Egyesület (ODE) hívta fel. Nem ez volt az első eset, amikor az ODE figyelmeztette a főfelügyelőséget közterületi reklámra. Az ODE azt tervezi, hogy továbbra is figyelik azokat a közterületi hirdetéseket, amelyeken dohányzó emberek portréja látható. Erről Szécsi László, az ODE alelnöke beszélt. Az egyesület már hat hasonló esetben sikerrel járt el, és több mint háromszáz esetben az ő kezdeményezésükre lépett fel valamelyik hatóság a dohányipar szereplői ellen.

A közelmúltban Charlie egyik lemezét óriásplakátokon egy nagy szivarral a szájában népszerűsítette. "Korábban úgy találtuk, hogy az ilyesmi nem számít reklámnak" - mondta Siklósi Máté, a Fogyasztóvédelmi Főfelügyelőség szóvivője, de a civilek bírósághoz fordultak. Egy 2003-as ítéletben kimondták, hogy az ehhez hasonló hirdetések is dohányáru reklámjának minősülnek. "Ha tehát ezentúl ilyet találunk, azt szankcionálni kell" - mondta Siklósi.

Az [origo] kérdésére, hogy ilyen alapon valóban nem szabad-e kitenni Winston Churchill vagy Karády Katalin híres fotóit, Siklósi elmondta: csak abban az esetben, ha azok hirdetésen szerepelnek. "Egy könyv címoldalán látható dohányzó ember nem szabálysértő. De ha a könyvet ugyanígy reklámozzák, az már annak számít" - fogalmazott.

Réz András kiadója a bírságra válaszul pert indított a Fővárosi Bíróságon. Azt akarják bebizonyítani, hogy a dohányos ember ábrázolása nem buzdít a dohányzásra. Az ODE ennek ellenkezőjét állítja. 

Közterületen dohányárut reklámozni 2001 óta tilos. Közterületen elhelyezett hirdetésnek számít az is, ha egy dohánybolt valamelyik cigarettamárka feliratát használja cégérnek. Reklámozni már csak az eladás helyén szabad - mondta az [origo]-nak Siklósi Máté. A fogyasztóvédők 2003-ban 113, 2004-ben pedig 385 esetben indítottak eljárást ilyen jellegű szabálysértések miatt. 2005 elején már csak 29 esetben indult eljárás tiltott üzlethomlokzati reklám, feliratozott hamutálak vagy kirakatmatricák miatt. A kávézókban, vendéglátóhelyeken elhelyezett dohánymárkajelzéssel ellátott hamutálak csak azért nem szabálytalanok, mert az ilyen vendéglátóipari egységek is eladási helynek számítanak.

Július végétől tilos a tévé mellett a rádióban, az újságokban vagy az interneten dohányárut reklámozni egy EU-s irányelv szerint. A rendelkezés szerint tilos a dohánygyáraknak szponzorként közreműködniük a nemzetközi kulturális és sportrendezvényeken is. Január elsejétől pedig a nemdohányzók védelméről szóló törvény kiterjesztésével a tervek szerint a múzeumok mellett az oktatási és egézségügyi intézményekből is teljesen kizárják a füstöt.

Magyarországon a felnőtt férfilakosság 41, míg a nők 28 százaléka dohányzik. Ezzel az uniós tagországok között az élen járunk. Hazánkban az EU-átlag kétszerese a dohányzásra visszavezethető halálok aránya.