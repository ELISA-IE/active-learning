Csak kevés rendőrt látni a pesti belvárosban

Fokozott rendőri ellenőrzéseket ígért a belügyminiszter és az országos rendőrkapitány a londoni merénylet miatt Budapesten, de az [origo] munkatársai kora délután csak elszórtan bukkantak 3-4 fős rendőrcsoportokra a város néhány pontján. A három bombatámadással megfenyegetett pláza közül a Westendben üzletenként egy alkalmazottnak bent kellett maradnia az épületben, hogy segítsék a tűzszerészeket.

A fővárosban délután az [origo] munkatársai csak elszórtan bukkantak rendőrökre, annak ellenére, hogy az országos rendőrfőkapitány közlése szerint fokozott szolgálatellátást rendeltek el a Budapest forgalmasabb pontjain. A Nyugati pályaudvar és a Parlament környékén nem, a Vörösmarty téren és a brit nagykövetség előtt 3-5 fős csoportokban álltak kora délután egyenruhás rendőrök.

Eközben kora délután bombariadó miatt kiürítettek három budapesti plázát is. Az [origo] munkatársa azt tapasztalta, hogy kora délután a Westend minden kijáratát rendőrök őrizték, az épületbe csak a tűzszerészek és a rendőrök léphettek be. 

Az áruházban dolgozók az [origo]-nak elmondták: minden üzletben bent maradt egy alkalmazott, aki a tűzszerészeket segíti. "Ők állítólag védettek, bár ha robbanást történne, nem tudom, mi védené meg őket" - közölte egy az épületben dolgozó banki tisztviselő. "Először azt gondoltam, vicc az egész, de mióta hallottam a londoni merényletről, aggódom a bent maradt kolléganőm miatt" - tette hozzá egy, az épület mellett ácsorgó eladólány.

Egy 20 év körül lány szerint fél kettőkor kezdték el kiterelni a Westendből az embereket. "Éppen az egyik büfében ültünk, amikor a pincérlány odajött hozzánk, és közölte, hogy fizessünk, mert bombariadó van." A vörös hajú lány szerint nem tört ki pánik, az emberek egyszerűen kivonultak épületből. 

Az épület előtt összesereglett fővárosiak többsége a helyszínen értesült a bombariadókról, az [origo] által megkérdezett járókelők többsége a londoni támadásokról sem hallott. Egy negyven év körüli tanácstalan hölgy mindezt azzal magyarázta, hogy holnap utaznak nyaralni, és nem figyelték a híreket. A New York feliratú pólót viselő nő elmondta: csak a New Yorker üzletbe akart beszaladni, a csalódott hölgy ezt követőn az [origo] munkatársát faggatta arról, hogy merre található egy másik New Yorker. Az épület előtt ücsörgő tizenévesek viszont viccnek tartják a fenyegetést, egy fiatal srác szerint, ha a rendőrség komolyan vette volna a riadót, az épület közeléből is elterelte volna az embereket.