A barátságos időseket keresik a bűnözők

A Debreceni Rendőrkapitányság elemzése szerint az idős emberek legtöbbször azért lesznek bűncselekmények áldozatai, mert túl jóhiszeműek az idegenekkel szemben. A rendőrök azt javasolják a nyugdíjasoknak, hogy lehetőleg ne álljanak szóba ismeretlenekkel, szervezzenek kiszámíthatatlan programokat, otthonuk ajtaját pedig tartsák mindig zárva.

Debrecenben nemrég egy agyinfarktus miatt félig lebénult, 70 éves férfit rabolt ki középkorú ismerőse - olvasható az Országos Rendőr-főkapitányság honlapján. A rendőrség által tipikusnak tartott ügy azzal kezdődött, hogy az idős ember megkérte a bolt előtt zöldséget áruló férfit, hogy támogassa őt hazáig, és hozzon neki másnap is zöldséget.

Az árus meg is jelent a sértettnél a zöldséggel, s miközben az idős férfi épp a családjáról készült fényképeket tartalmazó albumot kereste, hogy megmutassa vendégének, a férfi zsebre tette a házigazda telefontöltőjét és egyéb értéktárgyait. Mikor ezt a sértett észrevette, a zöldséges durván ellökte és távozott a lakásból.

A Debreceni Rendőrkapitányság elemzése szerint az idős emberek sokszor szinte kiszolgáltatják magukat a bűnözőknek. Az elemzésben a 2004-2005 során idősek ellen elkövetett bűncselekményeket vizsgálták. 12 rablás és 3 testi sértés körülményeit megfigyelve arra a következtetésre jutottak, hogy az elkövetők az idősek jóhiszeműségét, figyelmetlenségét használják ki.

A rendőrség szerint az ilyen esetek jelentős része megelőzhető lenne, ezért arra kérik az időseket: tegyenek ők is azért, hogy ne váljanak áldozattá. Azt javasolják nekik, hogy tartsák mindig kulcsra zárva az ajtót, és ne fogadjanak bizalmukba ismeretleneket. A rendőrök szerint az is hasznos lenne, ha spórolt pénzüket bankban tartanák, és még a boltban is csak kártyával fizetnének. Akkor is csökkenne az időseket fenyegető veszély, ha napi programjuk nem lenne kiismerhető, és senki sem tudná, mikor mennek el otthonról.