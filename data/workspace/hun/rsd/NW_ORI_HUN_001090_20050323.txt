Jóváhagyták a csődegyezséget a Humetnél

A Fővárosi Bíróság kiadta a Humet csődeljárásában az egyezséget is jóváhagyó végzést - közölte a Humet a Budapesti Értéktőzsde honlapján.

A társaság korábban közétett jelentése szerint a Humet Rt. hitelezőinek többsége hozzájárult a csődegyezséghez, és elfogadta a társaság kibontakozási tervét. A Humet Rt.-vel szembeni teljes követelésállomány tavaly november 9-én 313,8 millió forintot tett ki. Az egyezséghez hozzájárulók követelése mintegy 219 millió forintot tesz ki, azaz meghaladja a törvényben előírt kétharmados arányt.

Az egyezség szerint a Humet a tartozásai 15 százalékát készpénzben két év alatt, a fennmaradó 85 százalékot pedig új kibocsátású részvényekkel fizeti meg. Minden 29 forint tartozásért egy részvény jegyezhető. A tartozás teljes egészében is kiegyenlíthető részvényekkel, és ez esetben is 29 forintért jár egy részvény. A Humet a 12,74 millió forintnyi adótartozását készpénzátutalással vagy ezzel azonosnak tekintendő adóátvezetéssel fizeti meg.