Elmarasztalták a magyar betegellátást

Tizenkét vizsgált uniós ország közül a tizedik helyre került a magyar egészségügyi rendszer egy betegközpontú összehasonlító vizsgálat szerint - írja a Népszabadság. A hazai rendszer negatívumai között szerepel, hogy nem lehet beutaló nélkül szakorvoshoz fordulni és bizonyos betegségeknél magas a halálozási arány.

A brüsszeli székhelyű Egészségügyi Fogyasztói Kutatóközpont szerdán közölte tizenkét uniós ország egészségügyi rendszerét összehasonlító vizsgálatának eredményét. A listán Magyarország a tizedik helyre került, nálunk rosszabb eredményt csak Olaszország és Lengyelország ért el - írja a Népszabadság. A vizsgálat szerint a legjobb egészségügyi rendszer Hollandiában, Svájcban és Németországban működik.

A húsz kérdéskörből Magyarország háromban ért el maximális pontszámot: a betegjogi törvény, a betegek saját orvosi adataikhoz való hozzáférése, illetve a fizetési késedelem eltűrése tekintetében. A várakozási időket tekintve közepes a magyar eredmény. Kifejezetten gyengítette pozícióinkat, hogy nem lehet beutaló nélkül szakorvoshoz fordulni, rossz a halálozási arány a mell-, és vastagbélráknál, hosszú a várakozási idő a térd, és csípőficamnál, és a receptet sem lehet megújítani anélkül, hogy elmennénk a háziorvoshoz. A magyar kormányt elmarasztalta a vizsgálat, amiért nem támogatja, hogy az egészségügyre is kiterjedjen a szolgáltatások piacának felszabadítására hivatott uniós irányelv. 

Az egészségügyi miniszter, Rácz Jenő a hírt egyelőre nem kommentálta.