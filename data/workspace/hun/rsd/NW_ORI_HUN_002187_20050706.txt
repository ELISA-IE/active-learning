Valódi rendőrrel kampányolnak az álruhások ellen

A rendőrség kampányt indít az álrendőrök ellen. Az utóbbi időben ugyanis többször előfordult, hogy álrendőrök tévesztettek meg és raboltak ki olyanokat, akik nem ismerték fel időben, hogy átverik őket. Ezért a rendőrség a tévében próbálja bemutatni, hogy hogy néz ki egy igazi rendőr, később pedig szórólapokat terjesztenek egy valódi rendőr fotójával.

Az utóbbi időben többször is előfordult, hogy álrendőrök tévesztettek meg és raboltak ki olyanokat, akik nem ismerték fel időben, hogy átverik őket. Legutóbb egy férfihoz mukahelyének mélygarázsában mentek oda az álrendőrök. Megállították az autóját, felmutatták az igazolványukat, majd kiszállították a kocsijából. Mindössze annyit mondtak neki, hogy egy ügyön dolgoznak, és fegyvert fogtak rá. Ezután megbilincselték, és elvitték a táskáját. Az ilyen és ehhez hasonló esetek miatt a rendőrség kampányt indít az álrendőrök ellen. 

Az Országos Rendőr-főkapitányság sajtóosztályán elmondták, hogy szerintük, ha az emberek tisztában lennének azzal, hogy honnan ismerhetik fel valakiről, hogy valódi rendőr, csökkenhetne az ilyen bűncselekmények száma. Ezért először a tévékben próbálják bemutatni, hogy hogy néz ki egy igazi rendőr, majd szórólapokat terjesztenek egy rendőr fotójával. 

Ha valaki jelvényt mutat fel, még nem biztos, hogy rendőr. A valódi rendőrigazolvány az új személyi igazolványhoz hasonló hologrammos lap, rajta a rendőr neve, rangja, fényképe. Az igazolványon kívül a rendőröknek van jelvényük is, öt számjeggyel. Az igazolvánnyal és a jelvénnyel együtt igazolják magukat. A csalók gyakran olyan jelvényt mutatnak fel, melyen az öt számjegy helyén a Police felirat van. Ilyet szinte minden trafikban lehet kapni, de a rendőrség szerint nem ez a baj. Sok más országban, például az Egyesült Államokban is lehet kapni az igazihoz hasonló rendőrigazolványt, de ott egy ilyen felmutatása nem győzi meg az embereket.  

Ami a ruházatot illeti, a rendőrség szerint az egyenruhának van néhány olyan jellegzetessége, melynek mindig ugyanúgy kell kinéznie, és amiről fel lehet ismerni a valódi rendőrt. A civil ruhát pedig - néhány álrendőrrel ellentétben - soha nem keverik az egyenruha részeivel. "Megdöbbentő, hogy már két éve megvan az új egyenruha, és még mindig nem ismerik fel az emberek a rendőröket" - közölték. A kampánnyal elsősorban a nyugdíjasokat szeretnék tájékoztatni, ők esnek ugyanis leggyakrabban az álrendőrök csapdájába.