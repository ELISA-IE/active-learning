Népszavazással csökkentenék a parkolás árát

Aláírásgyűjtésbe kezd a parkolási szabályok enyhítéséért, illetve megváltoztatásáért az Emberibb Parkolásért Mozgalom. A társaság négy kérdést szeretne népszavazásra bocsátani, egyebek mellett szeretnék elérni a profitorientált vállalatok kizárását a parkoltatásból, és egy buszjegy árában maximálnák az egy órai parkolási díjat. 

A Fővárosi Önkormányzat parkolási rendelettervezete, és a már meglévő parkolási problémák miatt helyi ügydöntő népszavazás kiírása érdekében kezd aláírásgyűjtésbe márciusban az Emberibb Parkolásért Mozgalom. 

A társaság az alábbi kérdéskörökben szeretne helyi népszavazást kiíratni a fővárosban: - a profitorientált vállalatok kizárása a parkoltatásból; - az egy órai várakozási díj maximálása egy BKV vonaljegy árában; - a fizető parkolási zónák területének csökkentése; - a lakossági ingyenes parkolási engedély jogosultsági körének kiterjesztése a cég- és lízingautót használókra is. 

Az aláírásgyűjtő akció szervezői 750 ezer fővárosi aláírására számítanak, és az ily módon elért népszavazás segítségével kívánják rábírni a Fővárosi Közgyűlést, hogy változtassa meg az eddigi parkolási szabályokat, illetve a rendelettervezetet - olvasható a mozgalom honlapján. 