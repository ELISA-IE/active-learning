Tovább rombolt az eső a Mátrában

Az éjszakai újabb esőzés miatt tovább romlott a helyzet a Nógrád megyei Mátrakeresztesen. Először hétfőn este okozott hatalmas károkat a felhőszakadás, a víz elmosta a közműveket és egy hidat is elsodort. Az illetékesek azt kérték, hogy Mátrakeresztest nyilvánítsák katasztrófasújtott övezetté.

Az éjszakai újabb esőzés tovább rombolt a Mátrában. A Pásztóhoz tartozó Mátrakeresztesen először a hétfő éjszakai felhőszakadás okozott komoly károkat: a településen nem volt áram, víz és telefonszolgáltatás sem. A víz házakat rongált meg és egy hidat is elsodort. Ideiglenesen és a gyöngyösi székhelyű vízművek látják el ivóvízzel a mátrakeresztesieket, de a Vöröskereszt és az Ökumenikus Szeretetszolgálat is szállít palackozott vizet.

Pásztó képviselő-testülete kedden rendkívüli ülésen döntött arról, hogy kezdeményezi, nyilvánítsa a kormány katasztrófasújtott területté az elöntött mátrakeresztesi településrészt. Ezt azért tartják indokoltnak, mert az esőzés okozta milliárdos károkat csak kormányzati segítséggel tudják helyreállítani. A határozatot a belügyminiszterhez juttatják el. 

Kedden Bátonyterenyén tartott sajtótájékoztatóján Juhász Gábor, a Belügyminiszter politikai államtitkára bejelentette, hogy a helyreállításnak nem lesz pénzügyi akadálya. Juhász Gábor elmondta, hogy az önkormányzati épületek, utak, hidak helyreállítását a megyei vis maior keretből oldják meg, amit a Belügyminisztérium a rendkívüli helyzet miatt kiegészít - jelentette az MTI. A magántulajdonban keletkezett károkért a tárca csak korlátozott mértékben vállalhat felelősséget, de senki nem marad fedél nélkül - mondta.