Az OEP miatt szakadhatnak az egyetemek

Több, így a pécsi tudományegyetem is fontolgatja, hogy felbontja a 2000-es integrációt, mivel az egyetemi klinikákat rosszul finanszírozza az OEP. Emiatt az ott folyó gyógyítást az intézmények más karainak bevételéből kénytelenek fedezni. Pécsett az egyetem már kétmilliárddal tartozik emiatt szállítóknak, klinikája pedig ugyanennyivel más karoknak - írja a Népszabadság.

Kettészakadhat a Pécsi Tudományegyetem (PTE) az intézmény klinikáinak hiányos finanszírozása miatt - írja a Népszabadság. A klinikán folyó gyógyítást ugyanis nem finanszírozza megfelelően az OEP. Emiatt az egyetem kétmilliárd forinttal tartozik különféle szállítóknak, illetve maga a klinika ugyanennyivel tartozik az egyetem más karainak. A 35 ezer diákot oktató intézménynek ugyanakkor a többi karán majdnem mindenütt egyensúlyban van a gazdálkodás.

Lénárd László, a PTE rektora szerint az intézmény csak akkor tudja ledolgozni a hiányt, ha sikerül megegyeznie az OEP-pel a finanszírozás módosításáról. Lénárd úgy véli, tarthatatlan, hogy a gyógyító munka költségeit részben a fizetős képzéseket indító karok bevételéből fedezik. A rektor nem cáfolta az lap azon értesüléseit, miszerint az egyetem vezetéséből többen már az orvosi kar és a klinikák kiválását fontolgatják a 2000-ben létrejött egyetemből. A rektor szerint nemcsak Pécsett állt elő ilyen helyzet, és másutt is gondolkodnak a szétváláson. 

Az egyetem ugyanakkor azonnali takarékossági intézkedésekről döntött. Várhatóan elküldenek 51 dolgozót, felülvizsgálják az oktatók megbízási díjait, több tanszéket összevonnak, és a klinikákon adható pótlékok egy részét is megszüntetik. Ennek ellenére kérdés, hogy a szeptembertől esedékes, 4,5 százalékos közalkalmazotti béremelést ki tudják-e gazdálkodni - írja a Népszabadság.