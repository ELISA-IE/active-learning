Kormányzati vita a külföldiek útadójáról

A Gazdasági és Közlekedési Minisztérium ellenzi a Pénzügyminisztérium tervét a külföldiekre kivetendő útadóról. A PM azonban továbbra is dolgozik a javaslaton, de egyelőre titok, hogy milyen elképzeléseket fogalmaztak meg szakértőik.

Kormányzati vitát váltott ki a Pénzügyminsztérium terve a külföldiekre kivetendő útadóról, amelynek lényege, hogy minden, az országba érkező külföldi gépjárműtulajdonosnak fizetnie kellene az úthasználatért. Valószínűleg emiatt nem sikerült még a kormány elé vinni a már hónapok óta tervezett módosítást.

Bár a Pénzügyminisztérium továbbra is dolgoznak a külföldiekre kivetendő útadó tervén, az egyelőre titok, hogy mennyit kellene fizetni a magyarországi utakért és azt sem tudták megmondani a tárca sajtóosztályán, hogy mikor kerülhet a kormány elé a javaslat végleges változata. A sajtóosztályon csak annyit árultak el, hogy még több elképzelés létezik, nem véglegesítették a tárca álláspontját, ezért nem mondanak semmit az útadóról.

A tervezeten már hónapok óta dolgoznak, valószínűleg azért nem készült még el végleges változata, mert a kormányzat is megosztott a kérdésben. A PM javaslatát korábban véleményezte a Gazdasági és Közlekedési Minisztérium is. A GKM sajtófőnöke azt közölte, hogy nem támogatják az elképzelést, de indokolni nem akarta a választ.

Idén januárban derült ki, hogy a PM azt tervezi, hogy minden gépjárművel érkező külföldire úthasználati díjat vet ki. Akkor még abban bíztak a PM vezetői, hogy már tavasszal bevezethetik az újabb adófajtát.

Pichler Ferenc, a PM miniszteri kabinetfőnöke januárban azt mondta az [origo]-nak, szerinte azért kellene fizettetni a külföldiekkel, mert nem igazságos a jelenlegi rendszer: most csak a magyar állampolgárok fizetnek az úthálózat fenntartásáért. A PM azt szeretné, hogy ne csak a magyar adófizetőket terheljék az utakkal kapcsolatos kiadások, fizessenek a Magyarországra érkező külföldiek is - mondta akkor Pichler.