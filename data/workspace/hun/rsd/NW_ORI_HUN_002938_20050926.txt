Támogatná a fogamzásgátlókat az SZDSZ

Az SZDSZ ifjúsági szervezete, az Új Generáció javasolja, hogy a fogamzásgátló szereket támogatássa a társadalombiztosítás, mert ezzel csökkenthetnék az abortuszok számát. A Fidesz szerint elvi probléma ugyan nincs az elképzeléssel, de az egész gyógyszertámogatási rendszert kellene újragondolni, nem csak a fogamzásgátlók kérdését. Az MDF szerint a kérdést alaposabban, nem csak a szlogenek szintjén kellene vizsgálni. A szocialisták jónak tartják az elképzelést, de úgy vélik, általános támogatás helyett meg kell nézni, hogy pontosan kiket kellene így támogatni.

Az SZDSZ ifjúsági szervezete, az Új Generáció arra kéri Rácz Jenő egészségügyi minisztert, hogy a tárca tegyen lépéseket a fogamzásgátló szerek tb-támogatása érdekében, mert ezzel csökkenthetnék az abortuszok számát. John Emese, a szervezet ügyvivője az [origo]-nak elmondta, hogy az elképzelésüket felmérések is alátámasztják. Ennek ellenére nem gondolják, hogy ez az egyetlen lehetőség a terhességmegszakítások számának csökkentésére. "A felvilágosítás, a megelőzés ugyanilyen fontos" - tette hozzá az ügyvivő. 

John Emese szerint Magyarországon az abortusz sokak számára egyfajta fogamzásgátló eszköz. Az Új Generáció elképzelése szerint a fogamzásgátló szerek tb-támogatásával az abortuszokra fordítandó pénz is csökkenne. Jelenleg egy abortusz 25 ezer forintba kerül, de sokan nem fizetik ki a teljes összeget, mert szociális körülményeikre tekintettel az állam támogatja a műtét költségeit. John Emese úgy véli, hogy ha az állam a havonta körülbelül 1500 forintba kerülő fogamzásgátlókat támogatná, anyagilag is jobban járna.

A kérdés már többször felmerült az elmúlt négy évben. Gyurcsány Ferenc kormányfő még sportminiszterként ígéretet tett, hogy a 14-18 év közötti lányok fogamzásgátló tablettáinak költségeit támogatni fogják. "Ebből az elképzelésből nem lett semmi, ahogy akkor sem tettek lépéseket, amikor 2003-ban az SZDSZ felvetette a kérdést az egészségügyi miniszternek" - fogalmazott John Emese. Mivel az Egészségügyi Minisztérium nem az SZDSZ által irányított tárca, az Új Generáció a javaslat részletes kidolgozását a minisztériumtól várja. Egyelőre azonban nem kaptak választ. 

Fidesz: elvben támogatnák

Frajna Imre, a Fidesz szakpolitikusa szerint elvi probléma nincs az elképzeléssel, gyakorlati azonban annál több. A politikus közölte, hogy a kormánynak sikerült megdupláznia az állami gyógyszerkiadásokat, anélkül, hogy a lakosság kiadásait egy forinttal is csökkentette volna, ezért most nincs pénz a fogamzásgátlók tb-támogatására. "Az egész gyógyszertámogatási rendszert kellene újragondolni" - tette hozzá.  

Csáky András, az MDF szakpolitikusa az [origo] kérdésére elmondta, hogy érthetetlennek tartják az Új Generáció felvetését. "A saját ellenzéküket játsszák. Három éve vannak kormányon, és erre még a mostani költségvetésben sincs még utalás sem"- fogalmazott. Csáky András hozzátette, hogy az MDF az oktatást, a családi életre nevelést ugyan jobb megoldásnak tartja, mint a tablettát, de ha a javaslat a Parlament elé kerül, rajtuk nem fog múlni. A politikus szerint a tabletta mindenképpen humánusabb, mint a műtét, de a kérdést alaposan, a lányok életkorát figyelembe véve kell vizsgálni. "Bizonyos életkor alatt ugyanis komoly károkat okozhatnak a fogamzásgátló tabletták. Ez jóval összetettebb kérdés, minthogy politikai szlogent gyártsanak belőle".

Kárpáti Zsuzsa szocialista egészségügyi politikus jónak tartja az elképzelést, de közölte, hogy általános támogatás helyett meg kell nézni, hogy pontosan kiket kellene ilyen módon támogatni. A politikus példaként az egyetemistákat, főiskolásokat, a menopauza előtt állókat, és azokat a nőket említette, akik már túl vannak néhány szülésen. Elképzelhetőnek tartja a szociális helyzet figyelembe vételét is, azt azonban kiemelte, hogy a szabályozás nagy körültekintést igényel.

Az Egészségügyi Minisztériumban közölték, hogy az arra rászorultaknak közgyógyigazolványra most is felírható fogamzásgátló. Azon azonban a tárca szerint lehet gondolkodni, hogy a jelenleginél korszerűbb termékek is bekerüljenek ebbe a körbe. A minisztérium felhívta a figyelmet, hogy a gyógyszerkassza a betegség megelőzés, illetve gyógyítás gyógyszereinek támogatására szolgál, a terhesség megelőzés viszont egyik kategóriába sem tartozik, nem betegség.   

Magyarországon ugyan az elmúlt években csökkent az abortuszok száma, de az évi 53 ezer terhességmegszakítással még mindig az uniós országok élmezőnyébe tartozunk.

Matalin Dóra