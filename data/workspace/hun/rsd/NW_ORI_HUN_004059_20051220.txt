Sztrájk helyett tárgyalnak Ferihegyen

Ferihegyen egyelőre elmaradt a sztrájk, a szakszervezetek és a BA Rt. kedden tovább folytatták tárgyalásaikat. A szakszervezetek szerint, mivel lejárt az egyeztetési határidő, az esetleges sztrájkért a munkáltatót terheli felelősség. Az új brit tulajdonos kiszervezési szándékairól egyelőre sem a BA Rt., sem a szakszervezetek nem kaptak tájékoztatást.

Tovább folytatódnak a tárgyalások a szakszervezetek és a Budapest Airport Rt között. A tárgyalásokra kiírt hét nap lejárt ugyan, azonban a keddre beígért sztrájk is elmaradt. A szakszervezetek szerint, ha nem sikerül megegyezni, a sztrájkért a munkáltatót terheli a felelősség. A BA Rt., 4,5 százalékos béremelést ajánlott fel a szakszervezeteknek 2006-ra. Ezzel szemben az RMGSZ 12, a FORTISZ és az LDFSZ sztrájkbizottsága 30 százalékos béremelést követel, a ferihegyi forgalomnövekedés arányában.

 

Az egyeztetéseken már részt vettek az új üzemeltető, a BAA emberei, egyelőre tanácsadói státusban. Chris Woodruff, a BAA működési igazgatója a hét végén egy interjúban felvetette: cége szeretné kiszervezni a minibusz, és a földi kiszolgálás üzletágakat. Erről egyelőre sem a BA Rt., sem a szakszervezetek nem kaptak hivatalos tájékoztatást. A kiszervezés mintegy 700 dolgozót érintene Ferihegyen.

 

"Az a baj, hogy nincsenek garanciák a továbbfoglalkoztatásra." - Hilmer Sándor, a Repülőtéri Minibusz Gépkocsivezetők Szakszervezete (RMGSZ), és a Forgalmi Rampatisztek Szakmai Szakszervezete (FORTISZ) sztrájkbizottságának közös képviselője. Hilmer elmondta: a kérdéses területeken kollektív szerződés van érvényben. 

 

"Az érdekképviseletekhez még a BAA-val kötött szerződés munkavállalókra vonatkozó passzusait sem kaptunk meg" - tette hozzá Hilmer Sándor. A munkavállalók egyelőre semmilyen hivatalos megkeresést nem kaptak az új tulajdonosról a kiszervezések ügyében.

 

Hilmer Sándor elmondta: a hét napos egyeztetés után is folytatják a tárgyalásokat a BA Rt.-vel. "Az egyeztetések szempontjából a karácsony sem befolyásolja a szakszervezeteket" - jelentette ki Hilmer. A szakszervezeti vezető fontosnak tartja, hogy nincs egyeztetés a két sztrájkbizottság között, mindenki önállóan tárgyal követeléseiről a Budapest Airport Rt.-vel.

 

"Rákérdeztünk a BAA képviselőjénél, aki szakértőként vett részt a tárgyalásokon, de kitérúő választ kaptunk" - nyilatkozta a msáik sztrájkbizottságot vezető Pető Alfréd, a Repülőtéri Forgalmi Dolgozók Független Szakszervezetének vezetője. Pető elmondta: bizottságuk jelenleg dokumentumokat vár a Budapest Airport Rt.-től, ezért huszonnégy óráig nem lépnek sztrájkba.

 

A Budapest Airport szintén a sajtóból értesült Woodruff kijelentléséről. Szollár Domokos a BA Rt kommunikációs igazgatóságáról ugyanakkor megjegyezte: a kiszervezéseket nem a BAA kezdené Ferihegyen. A földi kiszolgálás kiszervezését másfél évvel ez előtt kezdte meg a Budapest Airport Rt., a Budapest Airport Handling Kft. idén októbertől kezdte meg működését. A privatizációtól függetlenül már elkezdődött a minibusz üzletág kiszervezése. "A világ vezető repterein mindenhol általános tendencia, hogy a nem főtevékenységeket külsős cégekkel végeztetik, maguknak csak az úgynevezett core businesst hagyják" - indokolta a britek lépését Szollár.

 

Barsi Szabó Gergely