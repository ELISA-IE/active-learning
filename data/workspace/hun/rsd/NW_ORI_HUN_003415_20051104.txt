Negyedével nőtt a Démász profitja

Az elemzői várakozásokat lényegesen meghaladó nyereségről számolt be a Délmagyarországi Áramszolgáltató Rt. (Démász) a harmadik negyedév végén: mérleg szerinti eredménye az év első kilenc hónapjában 23,5 százalékkal 5,01 milliárd forintra nőtt.

A Délmagyarországi Áramszolgáltató Rt. (Démász) menedzsmentje az első háromnegyedévi eredmények és a negyedik negyedévi várakozások alapján reálisnak tartja a tavalyival nominálisan megegyező osztalékalapot. Lehóczki Gábor, a Démász pénzügyi igazgatója az áramszolgáltató első háromnegyedévi gyorsjelentését magyarázó sajtótájékoztatón pénteken Budapesten megerősítette, hogy míg eddig ez terv volt, most realitássá vált. A pénzügyi igazgató emlékeztetett arra, hogy tavaly részvényenként 1.280 forint osztalékot kaptak a tulajdonosok. 

Az első háromnegyed éves nyereségben egyszeri tételt jelentett a második negyedévben befolyt 400 millió forint visszatérítés, amely a február 1-jétől hatályos, és a társaság szerint szakmai hibákat tartalmazó új tarifarendeletek Démászra gyakorolt negatív hatásainak egy részét ellentételezte.

A nemzetközi számviteli szabályok (IFRS) szerint készült konszolidált gyorsjelentés szerint a Démász Rt. a harmadik negyedévben 2,37 milliárd forintos mérleg szerinti eredményt ért el, ami jelentősen meghaladja a portolio.hu 1,65 milliárd forintos elemzői konszenzusát.

Az energiaértékesítés árbevétele ez első háromnegyed évben 65,31 milliárd forintot tett ki, ami éves szinten 10,06 százalékos növekedést jelent. A növekedésben legnagyobb szerepe a 2005. februári 9 százalékos értékesítés-oldali tarifaemelésnek, illetve a D-Energia Kft. jelentős árbevétel-növekedésének volt. Az energiaértékesítés árbevételén belül a villamos energia értékesítés árbevétele 10,21 százalékkal 64,86 milliárd forintra emelkedett, míg a hőértékesítés árbevétele 8,5 százalékkal 453,7 millió forintra csökkent.

A Démász közüzemi szolgáltatás keretében 2253 GWh villamos energiát értékesített a közüzemi fogyasztók számára a háromnegyed év során, ami 9,31 százalékkal elmarad az előző éves értéktől. A csökkenés legfőbb oka az, hogy egyes nagyfogyasztók kiléptek a közüzemi szektorból.

A csoportszintű háromnegyed éves beruházások értéke közel 24 százalékkal csökkent az előző évhez viszonyítva. A csökkenés oka az új árszabályozás késedelmes bevezetése, az elmúlt években jelentősen megnövelt beruházási volumen, illetve az ezáltal elért megfelelő hálózati minőség. A beruházások döntő hányada egyébként a hálózatfejlesztéshez kapcsolódott. 

A nettó adósságállomány 1,723 milliárd forinttal csökkent 2004. december vége óta és így 11,2 milliárd forintot tett ki a tárgyidőszak végén. Az eladósodottsági ráta az egy évvel ezelőtti 23,66 százalékról 19,92 százalékra csökkent. Az adósságállomány csökkenésének legfőbb oka a már említett 400 millió forintos kompenzációval kapcsolatos áfavisszaigénylés rendeződése, valamint az alacsonyabb beruházási volumen miatt mérséklődő finanszírozási szükséglet volt.