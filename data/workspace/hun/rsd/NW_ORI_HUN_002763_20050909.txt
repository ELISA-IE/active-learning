Az Alkotmánybírósághoz fordult egy volt rákbeteg

Az Alkotmánybírósághoz fordult egy volt rákbeteg, mert úgy látja, hogy a prosztatadaganatos betegeket Amerikában jobban gyógyítják, mint itthon. Emellett egy kiadványt is terjeszt, melyben arra bíztatja a férfiakat, hogy menjenek szűrővizsgálatra.

Ne játsszon orosz rulettet! - hirdeti a négylapos prospektus főcíme. A kiadvány - amelyet a főváros aluljáróiban osztogattak a napokban - férfiakat agitál prosztatarákot felderítő PSA-szűrővizsgálatra. A prospektut terjesztő Kozenkay Jenő, az Aerocaritas légimentő szolgálat vezetője az Alkotmánybírósághoz is beadványt intézett, ugyanis saját példája azt mutatja, hogy a prosztatadaganatos betegeket Amerikában jobban gyógyítják, mint itthon. Kozenkayt amerikai műtétje közel tízmillió forintba került. "Nekem szerencsém volt - mondja -, de beperelem a magyar államot, amiért itthon nem világosítottak fel a prosztataszűrés fontosságáról, arról, hogy egy vérvétellel még időben kimutatható a daganat" - mondta a Népszabadságnak.

"Minden beteget, akit csak tudok, mindaddig elviszek Amerikába, amíg a magyar orvosok meg nem tanulják a prosztatadaganat eltávolításának idegkímélő technológiáját" - mondta a Népszabadságnak. Az Alkotmánybírósághoz pedig azért fordult a volt rákbeteg, mert szerinte a férfiakat másodrendű állampolgárként kezelik, mert ingyenes rákszűrés csak a nőknek jár Magyarországon. 

A szűrésért elméletileg valóban fizetni kell, alkalmanként 4000 forint körüli összeget. Azért csak elméletileg, mert ha egy magyar beteg nem szűrővizsgálatot kér, hanem panasszal fordul urológushoz, akkor korai felismerés címén az egészségbiztosító téríti a PSA-vizsgálatot is.