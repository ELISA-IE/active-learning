Bezár az egyetlen ausztrál békaklinika

A közérdeklődés és az anyagiak hiánya miatt bezárják az egyetlen ausztrál békaklinikát. Az intézményben hat és fél év alatt több mint 1500 kétéltűt kezeltek, többek között lábtöréssel, és rovarirtó-mérgezéssel.

Pénzhiány miatt bezárni kényszerül Ausztrália egyetlen béka-klinikája, a Cairns Frog Hospital. A speciális állatkórház hat és fél éve működik, ezalatt kétéltűek százait gyógyították ki itt betegségéből, vagy kezelték sérüléseit. Az Ausztrália trópusi területén fekvő Cairns egyik kis lakásában működő intézményben főképp törött békalábakat gipszeltek, illetve mindenféle betegséget gyógyítottak. A sérült békák közül sokakat macskák, kutyák támadtak meg, feltételezések szerint egyeseket kiskamaszok kínoztak. Másokat virágcserepek lapítottak ki, vagy rovarirtószerek mérgeztek meg. A kórházban több mint 1500 békát kezeltek.

A kezelés költségei egy-egy paciens estében körülbelül 100 dollárra rúgtak. A működéshez szükséges költségeket közadományokból fedezték, ám a pénz mostanra elfogyott. A béka-klinika üzemeltetői szerint a bezárásról szóló döntésükben jelentős szerepet játszott a közvélemény békák sorsa iránti teljes érdektelensége. Deborah Pergolotti, a béka-kórház kurátora szerint az ausztrálok kevésbé éreznek szánalmat a beteg békák, mint a kontinens jelképévé vált beteg koalák vagy kenguruk iránt - írja a BBC News.