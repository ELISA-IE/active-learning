Atomrakétát tesztelt Pakisztán

Sikeres rakétatesztet hajtott végre Pakisztán. A Sahin II. rakéta, amely akár nukleáris robbanófejet is célba tud juttatni, kétezer kilométer hatótávolságú. India egyelőre nem reagált a pakisztáni erődemonstrációra.

Sikeres hadászati rakétatesztet hajtott végre Pakisztán. A Sahin II. típusú új rakéta - amely nukleáris és hagyományos robbanófejet egyaránt képes célba juttatni - hatótávolsága 2000 kilométer. Ez azt jelenti, hogy Pakisztán elméletileg képes csapást mérni India egész területére, Kína nagy részére, sőt még Dél-Oroszországra is.

Pakisztán a tesztet két nappal az után hajtotta végre, hogy Condoleezza Rice amerikai külügyminiszter Iszlámábádban az Indiával folytatott béketárgyalások felújítását sürgette - írja a BBC News. A két atomhatalom több mint ötven éve szemben áll egymással a moszlim többségű, de Indiához tartozó Kasmír tartomány miatt. Delhi egyelőre nem reagált a pakisztáni rakétatesztre.