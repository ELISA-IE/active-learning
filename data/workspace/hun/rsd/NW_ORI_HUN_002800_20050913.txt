Schröder nem teljesítette célját

A szegény sorsú, apa nélkül felnövő marxista idealistából kifinomult ízlésű tévésztár-kancellár lett. Schröder 1998 óta kancellár, a második menete azonban már nem túl sikeres. A pangó német gazdaságot nem sikerült felráznia, ráadásul sok, hagyományosan a pártjához, az SPD-hez hű tartományban elvesztették a helyi választásokat.

Az 1944-ben született Gerhard Fritz Kurt Schröder 1998 óta német kancellár, politikusi karrierje előtt sikeres ügyvéd volt. A második világháborúban, Románia területén elhunyt apját soha nem ismerő, szegénységben felnövő fiatal megígérte édesanyjának, hogy egyszer saját Mercedesébe ülteti. Ezt az ígéretét 1990-ben, Alsó-Szászország miniszterelnökeként teljesíti hivatali limuzinjával. 

Addig azonban keményen dolgozik: miközben nappal egy vaskereskedésben vagy építkezésen dolgozik, éjszakai iskolában jogot tanul, és még politikailag is aktív: 1963-ban belép a Szociáldemokrata Pártba (SDP). 1978-ban a párt ifjúsági tagozatának elnöke, majd 1980-ban a Bundestag tagjává választják az öltöny helyett kihívóan pulóvert viselő fiatalos politikust. 1986-ban az alsó-szászországi parlamentben lesz az SDP frakcióvezetője, majd a párt 1990-es helyi győzelmét követően a tartomány miniszterelnöke. 1994-ben, majd 1998-ban is győzelemre viszi pártját a helyi választásokon.

Az 1994-es szövetségi választásokon mint az SPD külügyminiszter-jelöltje indul, de a párt ekkor még nem szerzi meg a kormányzáshoz szükséges többséget. Nem úgy 1998-ban, ekkor már kancellárjelöltként győzelemre vezeti a szociáldemokratákat, amit 2002-ben - ha hajszálnyival is - de megismétel. 

A fiatalon idealista, marxista, környezetvédő ideológiát követő Schröder idővel egyre kifinomultabb ízlésről tesz tanúbizonyságot, kasmírpulóvert kezd viselni, és egy idő után öltönyt is húz, és nem éppen régimódi, hanem divatos szabásút. Hiúsága 2002-ben ütközik ki, amikor pert indított olyan médiabeli állítások miatt, melyek szerint festeti a haját. Sokan ezt a szólásszabadság elleni támadásnak tekintették. Három feleségétől elvált, a negyedik 19 évvel fiatalabb nála. Két gyermeke van, egy lány korábbi házasságából, illetve egy 2004-ben Oroszországból örökbe fogadott árva. 

1998-ben kedvelt széles mosolya és nyers modora miatt vált kancellárjelöltté. Kancellársága alatt kezdte Németország a teljes súlyával éreztetni igazi befolyását a nagyvilágban, például német katonák a második világháború óta először léptek idegen földre - békefenntartó missziókban; és az ország az Európai Unió egyik vezető hatalma lett.

A pangó német gazdaságot ugyanakkor nem sikerült felráznia, és azt, hogy most szeptember 18-án lesznek előrehozott szövetségi választások Németországban, többek között annak köszönheti, hogy 2002-ben megígérte: ha nem csökkenti jelentős mértékben a munkanélküliséget, nem érdemli meg, hogy hatalmon maradjon kormánya. Nem sikerült, ráadásul májusban számos addig hagyományosan szociáldemokrata tartományban vesztett pártja a helyi választásokon. Ez kormánya elleni bizalmatlansági indítványhoz vezetett, majd előre hozott választásokat írtak ki. 