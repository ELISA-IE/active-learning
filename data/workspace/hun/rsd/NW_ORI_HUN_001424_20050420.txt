Megfér egymás mellett két Las Vegas Ázsiában

Konkurenciája akadt Kelet-Ázsia legnagyobb szerencsejáték-központjának. Az ázsiai Las Vegasnak tekintett Makaóval a szigorú törvényeiről ismert Szingapúr veszi fel a versenyt. Elemzők szerint azonban a két játékbirodalom jól megfér egymás mellett, ugyanis nem ugyanazt a közönséget veszik célba.

Új rivális próbálja megszerezni a vezető helyet Ázsia Las Vegasától. Az eddig hagyományosan a legnagyobb játékközpontnak számító Makaótól Szingapúr próbálja elhódítani az Ázsia legnagyobb szerencsejáték-fellegvára címet.

Szingapúr iparát igencsak megviselte Kína és India gazdasági növekedése. A kis városállamban található gyárak nagy részét tulajdonosaik Kínába helyezték át, ott ugyanis az olcsóbb munkaerő mellett a szabályozás is jóval engedékenyebb. Szingapúr vezetése új bevételi forrás után kutatva úgy határozott, hogy engedélyezi kaszinók építését a városban.

Elemzők szerint az új szerencsejáték-központ már 2006-ra komoly profitot termelhet ki. A tavalyi év során Ázsia ezen területén - elsősorban Makaóban - 13 milliárd dollárt adóztak a játékjövedelmek után. Azzal, hogy Szingapúr is bekapcsolódik az üzletbe, jövőre ez a szám akár 24 milliárd dollárra is felemelkedhet - írja a Bloomberg hírügynökség.

Noha az engedély csak egyhetes, máris a legnagyobb Las Vegas-i kaszinócégek tolonganak ajánlataikkal Szingapúrban. Az összesen 19 pályázó között olyan nagy nevek vannak, mint a Sands Corp., az MGM Mirage vagy a Harrah's Entertainment.

Makaó nem aggódik

Ennek ellenére Makaóban nem aggódnak: úgy tartják, minden egyes dollármilliárdra, amelyet a szingapúri játékipar kitermel, Makaóban hatmilliárd dollár jut. Önbizalmuk nem alaptalan: ahogy Európában Monte-Carlo, Amerikában Las Vegas, úgy Ázsiában Makaó jelenti a szerencsejáték fővárosát.

A volt portugál gyarmaton, amely ismét Kína része, 1962-ben nyitotta meg az első kaszinót Stanley Ho. Ho kaszinója fellendítette az addig halászatból, petárda- és füstölőgyártásból élő sziget gazdaságát. A kaszinók mellett természetesen megjelentek a kínai maffiacsoportok, a triádok is. Őket azonban az 1999-es újraegyesülés Kínával teljes egészében leszerelte.

Az üzletembernek négy évtizeden keresztül játékmonopóliuma volt a szigeten, ezt azonban a helyi hatóságok nem hosszabbították meg: 2001-ben Las Vegas-i cégeket is meghívtak Makaóra. A vegasi cégek most családi szórakoztatóközpontokkal bővítenék a makaói piacot.

Makaó sikere abban rejlik, hogy Kínában egyedül itt megengedett a kaszinók üzemeltetése. A hatalmas kínai piac miatt 2007-re akár harmincmillióra is emelkedhet a szigetre látogató turisták száma. Idén 16 millióan voltak kíváncsiak a szigetre: ez a szám negyven százalékkal magasabb a 2003-asnál.

Szingapúr ezzel szemben az indonéz-kínaiakra, a thaiokra és a malájokra épít: a bevételt főleg az ő játékszenvedélyükre alapozzák. Ugyanakkor mindkét város a konferenciaturizmus terén is nagyhatalom kíván lenni. A játékbarlang-imidzset erősítő Makaóval szemben a szigorú törvényeiről és tisztaságáról ismert Szingapúr valószínűleg meg tudja szerezni ezt a területet.