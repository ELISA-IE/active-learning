Csak a reklámban kemény a pesti víz

Budapesten nem kemény a víz - mondta a Népszabadságnak a Fővárosi Vízművek szóvivője. Az egyik televíziós reklámban azonban nap, mint nap azt hallani, hogy a fővárosban a víz 12-19 német keménységi fokos, tehát meglehetősen kemény.

Budapest nem a nagyon kemény, illetve a kemény vizek városa - reagált az egyik kereskedelmi tévében elhangzott vízkeménység-jelentés tartalmára Péterffy Gábor, a Fővárosi Vízművek szóvivője. A TV 2 reggeli műsorában, az egyik reklámban azonban nap, mint nap hallani, hogy "Budapesten a víz 12-19 német keménységi fokos, tehát meglehetősen kemény". Péterffy Gábor szerint a vízhálózat több mint 300 pontjáról származó 12500 vízminta alapján megállapítható, hogy a Fővárosi Vízművek által szolgáltatott ivóvíz átlagos keménysége nem tartozik a nagyon kemény, illetve kemény kategóriákba - átlagosan 14,4 német keménységi fokú. A fővárosi ivóvíz az elfogadott vízkeménységi skála közepén helyezkedik el. 

Bence Domonkos, a Calgont forgalmazó Reckitt Benckiser Kft. kategória- felelőse szerint ők a tévében közölt értéket a Fővárosi Vízművek honlapjáról vették. A hozzá fűzött "meglehetősen kemény" jelzőt az 1984-ben kiadott "Römpp Vegyészeti Lexikonja" című szakkönyvben találták az ilyen keménységi fokú vizek minősítéseként. 

A vízkeménységet a vízben oldott kalcium- és magnézium(sók) mennyisége határozza meg - mondta a Népszabadságnak László Ferenc, a Vízgazdálkodási Tudományos Kutató Rt. igazgatója. A szakember szerint sem a túl lágy, sem a túl kemény víz nem hasznos, a budapesti érték azonban optimálisnak tekinthető.