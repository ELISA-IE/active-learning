Ehót kell fizetni egyes forrásadós jövedelmek után

A tervek szerint januártól négyszázalékos egészségügyi hozzájárulást kell fizetni a tőke- és osztalékjövedelmek, az árfolyamnyereségből, ingóság eladásából, illetve ingatlan bérbeadásából származó jövedelmek után, évi 400 ezer forintos felső határral - jelentette be László Boglár a kabinet szerdai ülését követő sajtótájékoztatón. 

László Boglár kormányszóvivő kiemelte, hogy - a kamatjövedelmekre egyébként nem vonatkozó - intézkedéstől a kormányzat tízmilliárd forint nagyságrendű többletbevételt vár. Járulékkötelesek lesznek szeptember elsejétől a megbízási díjból, a választott tisztségviselők díjazásából és 2007-től a szerzői jogvédelem alá tartozó tevékenységekből származó jövedelmek is. 

Halász János, a Fidesz-frakció szóvivő kijelentette, hogy az adócsökkentéssel kapcsolatos kormányzati ígéretek semmivé váltak. Az ingóság eladásából származó jövedelmek után fizetendő négyszázalékos befizetés "nem nevezhető másnak, mint új adó bevezetésének és adóemelésnek". 

László Boglár felhívta a figyelmet arra, hogy adóköteles jövedelme akkor keletkezik valakinek, ha az ingóságát több pénzért adja el, mint amennyiért vette.