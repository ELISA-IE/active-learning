Jogvédők jelentik fel a rendőrséget

Jogvédő szervezetek feljelentik a rendőrséget, mert úgy tudják, hogy olyan hang- és képfelvételeket tárol, melyek megőrzésére a törvények értelmében nem lenne jogosult. A rendőrök állítólag a kardos szurkáló ügyében vettek elő másfél éves felvételeket, melyek szélsőséges demonstrációkon készültek. 

A Nemzeti Jogvédő Alapítvány és a Társaság a Szabadságjogokért feljelentést tesz a rendőrség adatkezelési gyakorlata miatt. Közleményük szerint a jogvédők megdöbbenve értesültek arról, hogy a rendőrség a legalapvetőbb adatkezelési szabályokat is semmibe véve tárol olyan hang- és képfelvételeket, melyek megőrzésére a törvények szerint nem lenne jogosult. A május elején történt kardos szurkálás után rövid idővel a Budapesti Rendőr-főkapitányság egyik illetékese a sajtónak nyilatkozva elárulta, hogy a rendőrség korábbi szélsőséges demonstrációkon készült egy-másfél éves, vagy ennél is régebbi videofelvételeket is tanulmányozott az elkövetőt keresve - erről az Index számolt be.

A jogvédők szerint ilyen felvételek tárolására a rendőrséget semmilyen jogszabály nem jogosítja fel. Sőt, ha a rendőrség valóban a fenti módszert alkalmazta a tettes felkutatására, nem csak jogsértést követett el, hanem a személyes adattal élt vissza, ez pedig bűncselekmény - áll a jogvédők közleményében. A két szervezet ezért ismeretlen tettes ellen a Fővárosi Ügyészségi Nyomozóhivatalnál feljelentést tett, és az Adatvédelmi Biztoshoz fordult, kérve a rendőrség kép- és hangfelvételek adatkezelési gyakorlatának vizsgálatát.

Május 8-án Budapesten a 21-es buszon, a Moszkva tér közelében lévő megállóban, egy hatfős, katonai jellegű ruhát viselő társaság egyik tagja karddal átszúrt egy 15 éves roma fiút. A rendőrség elfogta a bűncselekményt elkövető, 17 éves, törökbálinti - magát romának valló - szakközépiskolást, aki egy be nem jegyzett hagyományőrző társaság tagjaként társaival a Normafához tartott, hogy harcművészetet gyakoroljanak.