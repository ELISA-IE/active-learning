Pénzre várnak az elöntött mádiak

Pénzre várnak a május 4-i özönvízszerű esőzés károsultjai: sem a kormány által a lakóházak helyreállítására jóváhagyott nyolcvanmillió forint, sem a pénz felhasználásáról szóló utasítás nem érkezett meg - írja a Népszabadság. A helyreállítási munkálatok nagy része még el sem kezdődött.

Pénzre és információra várnak a május 4-i, tokaj-hegyaljai özönvízszerű esőzés károsultjai, szerdáig azonban sem a kormány által a lakóházak helyreállítására jóváhagyott nyolcvanmillió forint, sem a pénz felhasználását szabályozó utasítás nem érkezett meg az érintett településekre - tudta meg a Népszabadság. Galambosi Imre polgármester nem tudta megmondani, hány olyan épületben kezdődött már meg a sérülések kijavítása, ahol a biztosítók már előleget fizettek. A nyolcvanöt károsodott lakóház tulajdonosainak többsége azonban a kormány által biztosított pénzre vár. 

Mádon közben újra homokzsákokat kellett rakni a mélyebben fekvő házak védelmére, az utóbbi napokban hullott csapadék miatt a víz ismét közrefogott néhány épületet.