Még jövőre is lehetnek cigireklámok a Hungaroringen

Egy jogi kiskapunak köszönhetően nem csak idén, hanem még jövőre is lehetnek cigireklámok a magyarországi Forma 1-es futamokon, noha az uniós irányelvek szerint már a nemzetközi autóversenyeken sem lehetne a dohányárukat népszerűsíteni. A jogi kiskapu életbe léptetéséhez a parlamentnek el kell fogadnia a gazdasági tárca törvénymódosítását. 

A gazdasági tárca parlament elé beterjesztett törvényjavaslata lehetővé tenné, hogy még jövőre is hirdethessenek a dohánycégek a magyarországi Forma 1-es versenyen. A reklámtörvény tervezett módosítása ugyanis a korábban megkötött szerződések esetén lehetővé teszi, hogy a korábbi, és ne a hatályos, szigorúbb feltételek vonatkozzanak a reklámtevékenysége. Ez a kitétel, ahogy a javaslat részletes indoklása is elismeri, a magyar Forma 1-es versenyre vonatkozik, ahol addig, amíg a szerződés szól, vagyis 2006-ig, az 1999-ben megkötött szerződés szerint lehet reklámozni. Így nem állhatja útját semmi sem annak, hogy a dohánygyártók hirdessék magukat a versenyen, míg a többi európai versenyen ezt már nem tehetnék meg. Mindehhez még csak nem is kell különleges miniszteri méltányossági engedély. 

Az idei Forma 1-es futam a gazdasági miniszter kivételes engedélyével mentesült a dohányreklám-tilalom alól, amivel az egészségügyi tárca - amely csak véleményezhetett - nem értett egyet. "Az a megingathatatlan véleményünk, hogy nem lenne szabad engedni ezeket a reklámokat, mert a dohányzás annyira káros az egészségre, és a dohányosok száma nem csökken" - mondta akkor az [origo]-nak a népegészségügyi program szakmai vezetője, Hanusz Klára. Kóka János gazdasági miniszter pedig azzal indokolta döntését, hogy az üzlet, a turizmus, a motorsport érdeke miatt adott egyszeri engedélyt a dohányreklámokra.

A reklámtörvény - a gazdasági tárca javaslata szerint - egy másik kiskapuval is bővülne: a gazdasági miniszter, a nemzetgazdasági szempontból kiemelkedő jelentőségű esemény vonatkozásában, különös méltánylást érdemlő esetben felmentést adhat a dohányreklámok tilalma alól. Ehhez meg kell hallgatnia az egészségügyi miniszter véleményét is. A Forma 1-es versenyekkel azonban nem lehetne már ez alapján kivételt tenni, mivel az ENSZ Egészségügyi Világszervezete által elfogadott és Magyarország által is ratifikált dohányzás-ellenőrzési keretegyezmény, valamint az EU-s irányelvek is tiltják a határokon átnyuló dohányreklámokat és -szponzorációt. 