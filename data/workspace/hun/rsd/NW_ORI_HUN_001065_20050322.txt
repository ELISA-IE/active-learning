A Tescóban is foglalhatók Wizz Air-jegyek

A Wizz Air magyar diszkont légitársaság ezen a héten három Tesco áruházban kezdi meg a repülőjegy-értékesítést, április elejétől pedig már az összes áruházban foglalhatók jegyek a járatokra - írja a Világgazdaság. 

A Wizz Air egyelőre kísérletnek szánja az akciót, és más láncokkal is tárgyalásokat folytat a hasonló megjelenésről. A Tesco és a Wizz Air is előnyt remél az újfajta értékesítési módszer bevezetésétől. A légitársaság szerint ezzel a módszerrel olyan rétegeket is könnyebben el lehet érni, amelyeket más elosztási csatornákon csak nehezen. A Tesco az új szolgáltatás révén pedig közvetve nagyobb forgalomra számít az akciótól. 

A Wizz Air egyébként négy új járatot vett fel menetrendjébe, jelenleg 12 városba közlekednek a gépek. A társaság tervei szerint még az idén nyolcra növeli repülőgépeinek számát - írja a Világgazdaság.