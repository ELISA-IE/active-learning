Új főigazgató a János kórház élén

Kázmér Tibor, az Országos Sürgősségi és Baleseti Intézetet eddigi vezetője foglalja el a János kórház főigazgatói székét márciustól - írja a Népszabadság. A kórház korábbi vezetőjét tavaly ősszel távolították el, miután a 800 millió forintos adósságot halmozott fel az intézmény.

Márciustól új főigazgató vezeti a János kórházat. Kázmér Tibor az Országos Sürgősségi és Baleseti Intézetet vezette eddig - írja a Népszabadság. A János Kórház korábbi főigazgatóját, Nagy Péter Pált tavaly ősszel távolították el a vezetői székből, előbb közös megegyezéssel, de utóbb ezt visszavonták, és fegyelmi útján bocsátották el. Vezetése alatt ugyanis a kórház 800 millió adósságot halmozott fel, és a kirendelt önkormányzati biztos jelezte, hogy Nagy akadályozza a kórház átvilágítását.

Korábban felmerült a hűtlen kezelés gyanúja is az eltávolított igazgató ellen, jelenleg revizor vizsgálja a kórház ügyeit, ennek vizsgálatnak az eredményétől függ Nagy Péter Pál további sorsa, hogy tesznek-e ellene büntetőfeljelentést. 

A János kórház adósságát időközben kétszázmillióval csökkentette az átvilágító cég. Átütemezték a beszállítók felé meglévő adósságot, és módosították az előnytelen szerződéseket. Az intézkedéseknek köszönhetően havi 50 millió forinttal kevesebbet költ a kórház - írja a Népszabadság. 