Csontvázat találtak egy vezeték javításánál

Emberi csontvázat találtak egy vezeték javítása közben a budapesti Bártfai utcában. Az ismeretlen halott maradványait a munkások fordították ki a földből. Az ügy a BRFK-n a rendkívüli halálesetek osztályára került.

Emberi csontvázat találtak a távhővezeték javítását végző munkások Budapesten, a Bártfai utcában - közölte a Budapesti Rendőr-főkapitányság (BRFK) sajtóügyeletese, Bálint Gabriella. A BRFK rendkívüli haláleseti osztálya közigazgatási hatósági eljárás kereténben vizsgálja az ügyet.

Megpróbálják megállapítani az elhunyt személyazonosságát, a halál pontos okát, körülményeit, illetve azt is, hogy mikor következett be. Bálint Gabriella közölte, a rendőrorvos szerint körülbelül tíz éve halt meg a most megtalált ember.