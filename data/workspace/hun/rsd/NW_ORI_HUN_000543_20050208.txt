Növeli katonai kiadásait az USA

Az októberben kezdődő pénzügyi évben 4,8 százalékkal növelné katonai kiadásait az Egyesült Államok az iraki és az afganisztáni megszállás költségei nélkül - derül ki a Bush elnök által a Kongresszus elé terjesztett következő költségvetés tervezetéből. Az elnök a hazai kiadások visszafogásával mérsékelné a rekorddeficitet. 

Az október elsején kezdődő pénzügyi évben az elnök tervei szerint az amerikai költségvetés bevételei 6,1 százalékkal, 2,18 billió dollárra nőnek, míg kiadásai 3,5 százalékkal, 2,57 billió dollárra emelkednek. George Bush továbbra is azt ígéri, hogy az idén várhatóan 427 milliárd dolláros, rekordszintre emelkedő deficitet öt év alatt a felére csökkenti. A kormánytól független Kongresszusi Költségvetési Iroda prognózisa szerint a hiány 2009-ig mintegy 200 milliárd dollárosra csökken, lés 2012-ben pedig ismét szufficites lesz a költségvetés - írja a BBC. 

A deficit mérséklését elsősorban a hazai kiadások csökkentésétől várja az elnök. A büdzsé tervében például nem szerepelnek a nyugdíjrendszer reformjának költségei, amely 20 év alatt mintegy 4,5 millió dollárnyi állami kiadást jelenthetnek. A költségvetés tervezete szerint az amerikai kormány nem költene kőolaj-vásárlásra sem: a stratégiai olajtartalék feltöltéséhez szükséges olajat az állam területein termelő olajcégektől szedné be inkább. 

Tovább nőnének ugyanakkor a katonai kiadások: a tervezet szerint a következő pénzügyi évben 4,8 százalékkal többet, 419,3 milliárd dollárt költenének erre a célra. Az összeg nem tartalmazza az iraki és az afganisztáni hadműveletek árát; erre a célra külön 80 milliárd dollárt remél a Kongresszustól az amerikai kormány. 

A külföldi segélyezésekre szánt összeg 10 százalékkal nőhet, míg az AIDS elleni kutatásokra elkülönítet pénz kétszeresére, 3 milliárd dollárra emelkedik.