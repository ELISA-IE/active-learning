A Mol-INA párosé az Energopetrol

A Mol és a horvát INA - amelyben a magyar olajtársaságnak 25 százalékos részesedése van - alkotta konzorcium szerezhet 67 százalékos részesedést az Energopetrolban a bosnyák kormány döntése szerint.

A bosnyák kormány már májusban közölte, hogy a Mol-INA konzorciummal kezd exkluzív tárgyalásokat, miután az 220 millió bosnyák márkás (138,9 millió dolláros) ajánlatot tett a társaságra. A tárgyalások azonban az ár körüli viták miatt megrekedtek.

A mostani döntést az tette lehetővé, hogy egy bírósági döntés alaptalannak minősítette a bosnyák államnak a céggel szembeni - és az egyéb tartozásokon felüli - 20 millió márkás adóhátralék-követelését, amelyet a vevőnek kellett volna állnia - írja a Világgazdaság.

Az Energopetrol eladása a legnagyobb idei privatizációs tranzakció Boszniában. A balkáni államnak pedig - mutatnak rá kormányzati tisztviselők - égető szüksége van a külföldi tőkére, hogy talpra állíthassa gazdaságát.

A Mol és az INA egyébként 10,2 millió bosnyák márkát fizet a 67 százalékos pakettért, 60 milliót az adósság kezelésére, 150 milliót pedig beruházásokra fordít a következő három évben.

A fenmaradó pakettből 22 százaléknyi marad állami tulajdonban, 11 százalékot pedig kisbefektetőknek ajánlanak fel. Az Energopetrolnak 65 töltőállomásból álló hálózata van, a tőkéje 22,7 millió, teljes adóssága pedig 60 millió márkára rúg.