Távozik a francia kormányfő

Az EU-alkotmányról szóló vasárnapi népszavazás kudarca miatt lemondott a francia miniszterelnök. Chirac elnök elfogadta Jean-Pierre Raffarin lemondását, utódjául az eddigi belügyminisztert Dominique de Villepint jelölte meg. 

Lemondott posztjáról Jean-Pierre Raffarin francia kormányfő, miután a vasárnapi népszavazáson a franciák többsége elutasította az Európai Unió alkotmányát. Jacques Chirac francia elnök elfogadta a lemondást - írja a BBC News.

Raffarin a francia televízióban mondott beszédében kijelentette: döntését a népszavazás eredményétől függetlenül hozta meg. Chirac elnök Dominique de Villepin belügyminisztert nevezte ki a távozó kormányfő helyére. 

Chirac kedd este televíziós beszédben mutatja be az EU-alkotmányról szóló sikertelen népszavazás utáni új felállású kormány politikáját. Az új kormány hivatalosan 2007-ig lesz hatalomban. A kormány átalakításáról egyelőre nem tudni több részletet, így nem tudható, hogy a többi kormánytag marad-e, vagy hogy kik váltják le őket. Egyes jelentések szerint a sokáig a kormányfői posztra is esélyesnek tartott Nicholas Sarkozy lesz ismét a belügyminiszter.

A BBC News tudósítója szerint az első karrierdiplomataként kormányfői poszthoz jutó Villepin várhatóan sikeresen tárgyal majd az európai szövetségesekkel, de személye az, amely leginkább megtestesíti a francia állampolgárok által annyira elutasított elitet. Alig van tapasztalata, nem is megválasztott képviselőként került a kormányba, és nincs jó kapcsolata a parlamenttel - jegyzik meg róla a tudósítók.