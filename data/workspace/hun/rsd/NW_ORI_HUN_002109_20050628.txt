A halott nem az állam biztosítottja

Halálesetre nem vonatkozik a magyar állam betegbiztosítása - ezzel szembesültek egy külföldi kezelés során meghalt 14 éves fiú szülei. A több százezer forintos költségek a családot terhelik - írja a Népszabadság.

Áprilisban került ki egy 14 éves, krónikus beteg fiú Ausztriába, hogy tüdőátültetést végezzenek rajta. Várólistásként jutott ki az osztrák fővárosba, hogy a magyar-osztrák államközi megállapodás alapján új tüdőt kapjon. Belső mellkasi sebe nehezen akart begyógyulni, csak egy újabb tüdő segíthetett volna rajta, de amikor a tüdő végül megérkezett, az újabb transzplantáció közben a fiú szervezete nem bírta tovább. Az idén ő volt a második olyan beteg, aki nem élte túl az amúgy kilencvenszázalékos siker reményével biztató műtétet. 

A tragédián túl a családnak újabb megrázkódtatást kellett elviselnie: kiderült, hogy halott fiuk már nem számít a magyar állam biztosítottjának. A betegbiztosító révén ugyanis a "halotthoz kötődő költségeket", amelyek elérik a több százezer forintot, nem tudják elszámolni, így a hazaszállítás költségei már a szülőket terhelik - írja a Népszabadság. Sponer Hajnalka, a Magyar Tüdő-átültetettek Országos Egyesületének vezetője szerint csakis joghézag idézhet elő ilyen embertelen helyzetet, ezért a szabályozás módosítását kérik.