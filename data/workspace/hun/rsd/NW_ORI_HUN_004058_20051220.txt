Sztrájk bénítja a New York-i tömegközlekedést

Megbénult egész New York tömegközlekedése, miután kedden sztrájkba lépett a város 34 ezer közlekedési alkalmazottja. A dolgozók egyebek mellett nagyobb mértékű fizetésemelést követelnek akciójukkal, amely 7 millió munkába igyekvő embert érint közvetlenül, és várhatóan napi 400 millió dollárjába kerül majd a városnak. 

Sztrájkba léptek a New York-i közlekedési dolgozók. A 34 ezer városi alkalmazott azért kezdett kedd reggel munkabeszüntetést, mert elegük van abból, hogy "lebecsülik és nem tartják tiszteletben" őket. A dolgozók sztrájkja miatt nem járnak a metrók, a buszok és az elővárosi vonatok. A sztrájk több mint hétmillió embert érint közvetlenül, és városházi illetékesek szerint naponta 400 millió dollárjába kerül majd a városnak. New Yorkban 25 éve nem volt hasonló megmozdulás.

A sztrájkról azt követően döntött a szakszervezet, hogy megakadtak a tárgyalások a dolgozói szerződések módosításáról. A dolgozók 8 százalékos béremelést követelnek, de ezen kívül viták vannak az egészségügyi- és a nyugdíjjárulékról, illetve a nyugdíjkorhatárról is. 

A helyi közlekedési szakszervezet (TWU) akcióját törvénytelennek nyilvánította a New York-i közeledési hatóság (MTA) Peter Kalikow MTA-elnök szerint a sztrájkolók megsértik azt a törvényt, amely megtiltja a közszolgáltatásban dolgozóknak, hogy beszüntessék a munkát. Hasonlóan vélekedett egy bíróság is, amely a múlt héten tiltotta meg a szakszervezetnek, hogy sztrájkot szervezzen. A Kalikow által felhozott törvény szerint minden egyes munka nélkül töltött napért két nap fizetésmegvonást róhatnak ki a sztrájkolókra. 

Michael Bloomberg polgármester "jogtalannak és erkölcstelennek" nyilvánította a munkabeszüntetést. A városvezetés rendkívüli intézkedéseket léptetett életbe, egyebek mellett új ideiglenes taxi-tarifákat állapítottak meg és rendőrségi ellenőrző pontokat állítottak fel. A polgármester arra kérte a New York-iakat, hogy menjenek biciklivel, a szomszédokkal közösen autóval, vagy gyalog dolgozni, esetleg, ha megtehetik, otthonról dolgozzanak. 

A dolgozók különösképpen a magyar származású George Patakira, New York állam kormányzójára dühösek, aki egy televíziós interjúban szigorú jogi lépésekkel fenyegette meg a sztrájkolókat.