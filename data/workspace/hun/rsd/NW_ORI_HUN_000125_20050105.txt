Sok az életveszélyes kémény

Budapesten a csaknem ötvenezer szerkezeti hibás kémény közül 1500 életveszélyes. A szakemberek szerint akár négy-ötmillió forint is lehet egy régi belvárosi társasház kéményeinek felújítása.

A Fővárosi Kéményseprő-ipari Kft. adatai szerint Budapesten a csaknem ötvenezer szerkezeti hibás kémény közül 1500 közvetlenül életveszélyt jelent - írja a Népszabadság. Ezek többsége évtizedekkel ezelőtt épült, ezért amellett, hogy sürgős felújításra szorulnának, alkalmatlanok a földgázfűtés égéstermékének elvezetésére. 

A szakemberek szerint akár négy-ötmillió forint is lehet egy régi belvárosi társasház kéményeinek felújítása. A házak többsége pénzhiánnyal magyarázza a felújítás halasztgatását, pedig a kerületi önkormányzatok többségéhez lehetőség van pályázat beadására. 

A Fővárosi Kéményseprő-ipari Kft. szerint az évenkénti ellenőrzéseket a füstelvezetés teljes útjára ki kellene terjeszteni.