Ingyenes lesz a cégadatok internetes elérése

A készülő új cégtörvény szerint a Cégközlöny internetes honlapján bárki ingyenes céginformációkhoz juthat a jövőben. A Cégközlöny egyes oldalainak a böngészése mellett lehetőség nyílik majd a cégadatok név szerinti keresésére is - értesült a Világgazdaság.

    

A cégadatok internetes elérhetőségének a megteremtése különösen fontos lépésnek tekinthető, hiszen a Cégközlöny hagyományos, papír alapú formában már ma sem jelenik meg. Az érdeklődők kizárólag számítógépes lemezen vásárolhatják meg a hivatalos kiadványt. Az interneten a Cégközlöny egyes oldalainak a böngészése mellett lehetőség nyílik majd a cégadatok név szerinti keresésére is. Csoportosított céginformációt, cégbizonyítvány, cégmásolat és cégkivonat azonban a jövőben is csak az Igazságügyi Minisztérium Céginformációs Szolgálata útján állítható ki. 

Az idei év szeptemberétől elektronikus úton is be lehet nyújtani a cégbíróságokhoz a kft.-k és részvénytársaságok bejegyzési kérelmét. Az elektronikus bírósági eljárások köre a cégeljárás mellett más nem peres eljárásokkal, így például a fizetési meghagyással bővülhetne a távlati tervek szerint.

A Céginformációs Szolgálat keretében jöhet létre az úgynevezett közhiteles hitelezővédelmi nyilvántartás, amely a felszámolások, végelszámolások, továbbá a cégek eltiltás alatt álló vezető tisztségviselőinek az adatait tartalmazza.  Az Igazságügyi Minisztérium további szolgáltatásként bevezetné a kisvállalkozásoknak nyújtandó jog tanácsadást, amelynek keretében az érdeklődők írásban, telefonon vagy elektronikus úton kapnának választ a legfontosabb kérdéseikre. 

  