Koalíciós megbeszélések Németországban

Folytatódnak Berlinben a parlamenti választásokat követő koalíciós megbeszélések. A tárgyalások egyelőre csak puhatolózóak, hivatalosan csak később kezdődnek meg. A vasárnapi választáson kevesebb, mint egy százalékkal győztek a konzervatív pártok, de kormányzóképes többségre nem sikerült szert tenniük. 

Kedden is folytatódnak Berlinben a parlamenti választásokat követő koalíciós megbeszélések. A tárgyalások egyelőre csak puhatolózó jelleggel zajlanak, hivatalosan csak később kezdődnek meg. Megfigyelők hétfőn este még több koalíciós lehetőséget említettek, csupán az tűnt bizonyosnak, hogy a Baloldali Párttal valamennyi parlamenti párt kizárta a koalíciós együttműködést. Ugyancsak kedden ülést tartanak a parlamenti frakciók is. Az ülésen újraválasztják az egyes frakciók elnökeit, ami egyes pártok esetében bizalmi szavazás is lehet. 

A vasárnapi német választásokon, kevesebb, mint egy százalékkal győztek a konzervatív pártok, de kormányzóképes többségre nem sikerült szert tenniük. A választások estéjén mind a konzervatívok, mind a szociáldemokraták maguknak követelték a kormányalakítás jogát. Mind a két erő kijelentette, hogy minden párttal hajlandó tárgyalni, csak a Baloldali Párttal nem. Elemzők esélyesnek tartják nagykoalíció alakulását is. 

A választáson az Angela Merkel vezette CDU/CSU a szavazatok 35,2 százalékát nyerte el, a Gerhard Schröder vezette szociáldemokrata párt (SPD) 34,3 százalékot ért el. A liberálisok (FDP) - Merkelék hagyományos szövetségesei - várakozáson felül szerepeltek, és a szavazatok 9,8 százalékát szerezték meg. A Baloldali Párt a voksok 8,7 százalékát gyűjtötte be. A szociáldemokratákkal szövetséges zöldek (Szövetség'90/Zöldek) 8,1 százalékot szereztek. A konzervatív keresztény pártok 225 mandátumot szereztek, a szociáldemokraták 222-öt, a liberálisok 61-et, a Baloldali Párt 54-et, a zöldek 50-et. Az előre hozott választásokon a vártnál jobban szerepelt a liberális Szabad Demokrata Párt (FDP) és a keletnémet szocialista múlttal rendelkező Baloldali Párt.