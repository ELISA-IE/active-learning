Újabb csúcsot döntött a BUX

A Budapesti Értéktőzsde részvényindexe, a BUX 86,68 pontos emelkedéssel 20 254,73 ponton zárt kedden. Ez 0,43 százalékkal haladja meg a korábbi csúcsot jelentő hétfői záróértéket. A vezető részvények a Magyar Telekom kivételével erősödtek.

Mindkét gyógyszeripari cég növelte értékét; az Egis 2,3 százalékkal 20 275 forintra, míg a Richter 1,2 százalékkal 30 700 forintra. A Mol-részvények 1 százalékkal 19 290 forintra drágultak, míg az OTP-papírok értéke csekély mértékben nőtt, 0,13 százalékkal 7585 forintra.

A Magyar Telekom részvényei 0,55 százalékos csökkenés után 910 forinton zárták a napot. A BÉT forgalma meghaladta a 14 milliárd forintot.

Benyes Attila, a Quaestor Értékpapír Rt. üzletkötője szerint az eladók hiánya miatt tudott tovább emelkedni a BUX, ám a stagnáló forgalomból arra lehet következtetni, hogy kifulladóban vannak a vételek.