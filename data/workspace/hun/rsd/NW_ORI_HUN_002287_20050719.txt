Külön nyilvántartás a kifogástalan adózóknak

Az adózás korszerűsítése jegyében született az a törvénymódosítás, amely megszünteti a munkáltatói adómegállapítás lehetőségét, és bevezeti az adók, járulékok egyszámlára történő befizetését. Az adminisztrációs feladatok csökkentése mellett azonban újabb havi bevallással terhelik a munkáltatókat és a kifizetőket. A kifogástalanul teljesítő adózókról pedig külön nyilvántartás vezet az APEH a jövőben.

A jelenlegi szabályok szerint a személyi jövedelemadót a törvényben előírt feltételek fennállása és a munkavállaló nyilatkozata esetén a munkáltató is jogosult megállapítani. Egy éves átmenet beiktatásával 2007. januárjától megszűnik ez a lehetőség, így a 2006-ban megszerzett jövedelmek tekintetében kizárólag önadózás útján, vagy az APEH általi adómegállapítással teljesíthetik a foglalkoztatottak a bevallási kötelezettségüket. A munkáltatói adómegállapítás megszüntetésére, a foglalkoztatók adminisztrációs terheinek a csökkenésére azért került sor, hogy ellensúlyozzák az egyéni adó-és járuléknyilvántartás bevezetéséből eredő többletfeladatokat. 

A munkáltatók és a kifizetők jövő januártól havonta, a tárgyhót követő hónap 12-éig elektronikus úton vagy gépi adathordozón kötelesek személyekre lebontott, részletező bevallást adni a magánszemélyeknek teljesített kifizetésekről, juttatásokról, az ezekkel összefüggő valamennyi adóról és járulékról. A bevallás adatai alapján egyszerűbb lesz a magánszemélyek adókötelezettségének az ellenőrzése, illetve a társadalombiztosítási ellátásra való jogosultság megállapítása. Jó hír a munkáltatók, kifizetők számára, hogy az APEH-nak teljesítendő havi bevallás mellett már nem lesz szükség a nyugdíjbiztosító felé történő adatszolgáltatásra. Az egyéni nyilvántartás bevezetésének első félévében a hibák, hiányosságok miatt nem kerülhet sor büntetés kiszabására. 2006. július elsejétől azonban hiányos, illetve valótlan adatközlés, valamint a bevallás elmulasztása miatt a bevallással érintett magánszemélyek száma alapján fogja az adóhatóság a mulasztási bírságot megállapítani. A felkészülést szolgálja az a rendelkezés, miszerint az új bevallás adattartalmát, fájlformátumát a törvény kihirdetését (július 12.) követő 120 napon belül közzé kell tenni. 

Adófizetés csoportonként

Az Adóreform Bizottság javaslata volt az adófizetések egyszerűsítése, az adók és járulékok "egyszámlára" történő befizetésének a bevezetése. A törvényalkotók elfogadták a bizottság egyszerűsítési javaslatát, így az adónemenkénti befizetés helyett a jövő áprilistól úgynevezett kötelezettségcsoportok szerint kell majd az adókat, járulékokat teljesíteni. A módosítás miniszteri indokolása szerint lényegesen csökken ezzel az egyes fizetési időpontokban kitöltendő átutalási megbízások száma, és így tovább egyszerűsödik az adóadminisztráció. Hat kötelezettségcsoportot állapít meg a törvény, azaz a befizetéseket összesen hat számlára, számlaszámra kell majd teljesíteni. Az első számla a magánszemélyeknek juttatott kifizetéseket terhelő adók és járulékok számlája, a második az áfa-számla, a harmadik az összes egyéb adó, járulék számlája. Külön számlára kell befizetni a bírságokat és az önellenőrzési pótlékot, a késedelmi pótlékot illetve a végrehajtás során teljesített befizetéseket. A hat számlához tartozó számlaszámokat az APEH közleménye tartalmazza majd ki. Ha a számlára teljesített befizetés az adott csoportba tartozó valamennyi adónemben fennálló kötelezettségre nem nyújt fedezetet, a befizetést az esedékesség sorrendjében, azonos esedékesség esetén pedig a tartozások arányában kell majd az adóhatóságnak elszámolnia. 

A kifogástalan adózók nyilvántartása

Az adóhatóság az úgynevezett minősített adózókról külön nyilvántartást fog vezetni a jövőben. A nyilvántartásba önkéntességi alapon, külön kérelemre azok a vállalkozási tevékenységet folytatók vehetők majd fel, akik legalább 3 éve kifogástalanul működnek. A kifogástalan működés azt jelenti, hogy a kérelem benyújtását megelőző elévülési időn belül a hatóság az adózóval szemben adóhiányt nem állapított meg, végrehajtási eljárást nem kezdeményezett, illetőleg az adózó fizetési könnyítés, adómérséklés iránti kérelmet sem terjesztett elő. A pénzügyminisztérium álláspontja szerint a minősített adózók vélhetően az üzleti életben is megbízható partnerek, így a megkülönböztetésnek pozitív hatásai lehetnek a hitelkérelmek elbírálásánál, pályázatok elnyerésénél, vagy az adóhatósági ellenőrzéseknél. A nyilvántartás adatait bárki számára hozzáférhetővé teszik. 

Minimum alattiak ellenőrzése, a feketemunka visszaszorítása 

Az adóhatóság az évenként közzétett ellenőrzési irányelvében ezentúl megjelenteni az egyes térségekre, településekre jellemző, szakmánként, tevékenységenként átlagosan elvárható jövedelmezőségi mutatókat, amelyek alatt az adózók fokozott ellenőrzésre számíthatnak. Korábban az egyéni vállalkozók esetében alkalmazott az APEH hasonló megoldást. A tevékenység gyakorlásának körülményeire, a területi és szakmai sajátosságokra figyelemmel a Pénzügyminisztérium összeghatárokat alakított ki. Az összeghatár alatti jövedelmet bevalló egyéni vállalkozókat az adóhatóság a bevallásban közölt adatok kiegészítésére szólította fel.

A mulasztási bírság szabályainak a szigorításával a feketemunka visszaszorítása a cél. A foglalkoztatót a jövőben a bejelentési kötelezettsége elmulasztásáért a foglalkoztatottak számának és a bírság adózóra vonatkozó legmagasabb értékének a szorzatát kitevő összegű bírsággal kell majd sújtani. Vállalkozások esetében a bírság legmagasabb összege 200 ezer forint. Így például öt személy bejelentés nélküli foglalkoztatása esetén egymillió forintos mulasztási bírság kiszabására kell ezentúl számítani. 