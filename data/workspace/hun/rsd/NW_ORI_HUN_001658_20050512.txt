Olajjal fizetett le nyugati politikusokat Irak

Több millió hordó olajat kapott egy brit parlamenti képviselő és egy volt francia miniszter a Szaddám-rezsim támogatásáért cserébe - állítja egy amerikai szenátusi jelentés. A volt iraki diktátorhoz fűződő baráti kapcsolatairól ismert brit képviselő tagadja a vádakat.

Az Egyesült Államok szenátusi vizsgálóbizottsága szerint az egykori francia belügyminiszter, Charles Pasqua és egy brit parlamenti képviselő, George Galloway több millió hordó olajat fogadott el annak fejében, hogy támogassa Szaddám Huszein iraki rezsimjét - írja a BBC. A szenátusi bizottság az "olajat élelmiszerért" ENSZ-programot övező korrupciós ügyeket vizsgálta. A jelentés szerint a brit képviselő 20 millió hordó, a francia politikus pedig 11 millió hordó olajat kapott Bagdadtól.

"Soha nem foglalkoztam olajkereskedelemmel" - állította Galloway, akit még 2003-ban zártak ki a Munkáspártból, mivel az iraki háború idején a brit és amerikai erők elleni katonai csapásra szólította fel az arab államokat. Galloway a múlt heti brit parlamenti választáson saját pártja színeiben jutott be a londoni alsóházba. Galloway szerint teljesen abszurd azt feltételezni, hogy a brit tikosszolgálatok által ellenőrzött parlamenti képviselők titokban olajjal üzletelhetnek. A képviselő abszurdnak tartja az egész szenátusi vizsgálatot, arra hivatkozva, hogy az amerikai törvényhozók soha egyetlen kérdést sem tettek fel neki, és nem is válaszoltak arra az ajánlatára sem, hogy személyesen megjelenik a bizottság előtt. Charles Pasqua, az egykori francia belügyminiszter egyelőre nem reagált a vádakra.

Nem az amerikai törvényhozás az első, amelyik ezt a vádat megfogalmazza. A The Daily Telegraph, a legnagyobb brit konzervatív napilap már 2003. áprilisában azt állította, hogy a Huszein-rezsimhez fűződő baráti kapcsolatairól közismert Galloway többször meglátogatta az egykori iraki diktátort, és évente legalább 375 ezer fontot (130 millió forintot) zsebelt be illegális iraki olajügyletekből.