Titkos táviratokra hivatkozik Gyurcsány

A Fidesz ismét szóvá tette, hogy szerintük Gyurcsány árulkodott Orbán Viktorra, amikor találkozott George Bushsal. Az ellenzék szerint ugyanis a miniszterelnök hozta szóba, hogy a szeptember 11-ei terrortámadások után az Orbán-kormány nem határolódott el a MIÉP állításától, amely szerint Amerika rászolgált sorsára. Gyurcsány erre azt mondta, nem érdemes őt ezzel az üggyel vádolni, mert nem neki van takargatnivalója. Hozzátette: Orbán hozzájárulásával nyilvánosságra hozná azokat a titkos táviratokat, melyeket a magyar diplomaták írtak haza 2001. szeptember 11-e után arról: miként vélekedik az amerikai kormányzat a magyar kormányról. A Fidesz szerint Gyurcsánynak kell döntenie.

A parlament hétfői plenáris ülésén is szóba került Gyurcsány Ferenc amerikai találkozója George Bushsal. Nagy Gábor Tamás (Fidesz) szerint Gyurcsány Ferenc állításával ellentétben nem George Bush hozta szóba és tartja számon a magyar-amerikai kapcsolatokban 2001. szeptember 11-e után bekövetkezett, vélt törést, hanem mindössze az történt, hogy az amerikai elnök érdeklődött a magyarországi belpolitikai helyzet iránt.

Gyurcsány Ferenc válaszában közölte: egy héttel ezelőtt a parlamentben, miután beszámolt, mi történt Amerikában, miről tárgyalt Bush elnökkel, megjegyezte, Amerikában mély nyomot hagyott, hogy az akkori miniszterelnök, Orbán Viktor csendben maradt akkor, amikor meglehetősen bántó megjegyzéseket tett a kialakult helyzetre és Amerika felelősségére Csurka István.

Közölte: a magyarországi belpolitikai helyzetre Bush elnök kérdezett rá. - Én ebben a válaszomban azt mondtam: még ha van is vitánk az ellenzékkel külpolitikában, azok a viták, amelyek korábban voltak - és itt nem utaltunk konkrétan semmire -, ezek a viták, azt gondolom, nem folytatódnak - mondta a kormányfő.

- Nem érdemes engem ezzel az üggyel nagyon-nagyon sokat vádolni és támadni, mert nem nekem van takargatnivalóm - jegyezte meg Gyurcsány.

A miniszterelnök a közszolgálati rádióban kedden sugárzott interjújában közölte azt is, hogy Orbán Viktor hozzájárulásával nyilvánosságra hozná azokat a titkosnak minősített táviratokat, melyeket a magyar diplomaták írtak haza 2001. szeptember 11-e után arról: miként vélekednek az amerikai "kormányzati tényezők" a magyar kormányról és az akkori kormányfőről.

Révész Máriusz, a Fidesz szóvivője azt mondta az [origo] kérdésére, hogy mivel Gyurcsány Ferenc a titokgazda, neki kell döntenie a táviratok titkosításának feloldásáról. Arra azonban egyelőre nem tudott válaszolni a szóvivő, hogy Orbán Viktor hozzájárul-e táviratok nyilvánosságra hozatalához.

Hozzátette ugyanakkor, hogy szerinte nem az a kérdés az ügyben, hogy négy éve mi történt, hanem az, hogy egy hete a miniszterelnök félrevezette a társadalmat azzal, hogy azt állította: Bush neheztel a Fideszre. Bush viszont semmi erre utaló megjegyzést nem tett. Erről akarja elterelni a figyelmet most Gyurcsány. - Mi köze Jeszenszky Géza egykori amerikai nagykövet táviratainak ahhoz, hogy Gyurcsány mit mondott amerikai útjáról? - tette fel a kérdést Révész Máriusz.