Volt HP-vezér lehet a Világbank elnöke

A Hewlett-Packard kirúgott vezetője lehet a Világbank új elnöke. Sajtóértesülések szerint Charleton "Carly" Fiorinát Geoge Bush elnök támogatná a poszt megszerzésében.

A Hewlett-packard néhány hete kirúgott vezetője, Charleton Fiorina lehet a világbank új vezetője. A szervezet eddigi elnöke, James Wolfensohn mandátuma májusban jár le, ezt követően kerül sor az utód kiválasztására - írja a Reuters hírügynökség.

A New York Times értesülései szerint "Carly" Fiorinát maga George Bush, amerikai elnök támogatja a poszt megszerzésében. A lap szerint ugyanakkor Paul Wolfowitz, amerikai védelmi miniszterhelyettes is szívesen megszerezné a posztot. A Pentagon azonban közleményben tudatta, hogy továbbra is igényt tartanak Wolfowitz szolgálataira.

A Világbank-elnöki tisztért folytatott versenyben korábban felmerült Robert Zoellick neve is, ő azonban kiesett a versenyből, mert a külügyminisztériumba nevezték ki. E mellett John Taylor, az amerikai államkincstár külügyekért vezetője, illetve Randall Tobias az AIDS ellenes küzdelem nemzetközi koordinátorának neve merült fel az esélyesek között.

Egy hallgatólagos megegyezés értelmében a Világbanknak mindig amerikai, míg testvérszervezetének, a Nemzetközi Valutaalapnak (IMF) mindig európai elnöke van.