Előállították a magyar Greenpeace kampányfőnökét

Be nem jelentett demonstráció szervezése miatt indul eljárás a Greenpeace magyarországi szervezetének kampányfőnöke ellen. Nemes Noémit egy, a Miniszterelnöki Hivatal elé szervezett törvénytelen tüntetés miatt állították elő. A környezetvédők a génmanipulált kukorica forgalmazásának betiltását követelték, és ígéretet kaptak arra, hogy holnapi ülésén napirendre veszi a témát a kormány. 

A Greenpeace magyarországi  szervezete előre be nem jelentett demonstrációt tartott a Miniszterelnöki Hivatal épülete előtt Budapesten a Kossuth téren. A környezetvédők a génmanipulált termékek, jelen esetben a kukorica hazai forgalmazása ellen tiltakoztak. Az Európai Unió ugyanis több génmanipulált kukorica vetőmagot engedélyez, de sok tagállam ezt saját hatáskörben tiltja. A Greenpeace azt szeretné, ha Magyarország is csatlakozna a német, osztrák, görög tiltáshoz. 

A környezetvédőknek korábban a földművelésügyi minisztériumban és a MeH-ben is azt ígérték, hogy a januári első kormányülésen megszületik a magyar tiltó rendelkezés. A Greenpeace úgy véli, hogy a kormány nem tartotta be az ígéretét, ezért fordultak a törvénytelen megmozdulás eszközéhez. Az aktivisták transzparenseket feszítettek ki, és kukoricát szórtak a MeH bejárata elé. Közölték, addig nem távoznak, amíg választ nem kapnak arra, hogy mikor foglalkozik végre a kormány a kérdéssel. 

Fél óra elteltével László Boglár kormányszóvivő kijött a demonstrálókhoz, és Nemes Noéminek, a Greenpeace kampányfőnökének ígéretet tett arra, hogy a holnapi kormányülés napirendre veszi a kérdést és döntés születik. Ezután a tiltakozók összetakarítottak és elhagyták helyszínt. 

Nemes Noémit azonban előállították a kerületi rendőrkapitányságon, ellene eljárás indul, be nem jelentett demonstráció szervezése miatt. 