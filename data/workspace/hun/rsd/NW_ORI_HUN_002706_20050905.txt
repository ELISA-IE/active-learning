Megegyezett a textilvitában Kínával az EU

Megállapodás született Kína és az Európai Unió között a hónapok óta húzódó textilvitában. Június óta az Unió kvótákkal korlátozta a saját textiliparát veszélyeztető kínai textilimportot. Az új megállapodás értelmében az európai vámraktárakban ragadt kínai árut beengedik ugyan, de ez már a jövő évi kvótába számít bele. A megállapodást még el kell fogadnia az Unió 25 tagállamának, az ügyben heves vita várható.

Megállapodott a textilvitában az EU és Kína. Aláírták a Kína és az Európai Unió textilegyességét rögzítő dokumentumot Pekingben - jelentette a francia AFP hírügynökség. Korábban a kínai és az uniós tárgyaló felek egyaránt kételyeiket fejezték ki, hogy még hétfőn véglegesíthetik a megállapodást. A dokumentumot Peter Mandelson, az EU kereskedelmi biztosa, és Bo Hszilai kínai kereskedelmi miniszter látta el névjegyével.

Az egyezmény értelmében mintegy 400 millió euró értékű textilárut engednek be az Unió területére. A textilnemű eddig vámraktárakban vesztegelt. A textilárut az Unió azért nem volt hajlandó beengedni, mert az meghaladta az EU által júniusban bevezetett textilimport-kvóta mennyiségét. Az egyezmény most beengedni az összesen mintegy 75 millió tételből álló kínai szállítmányokat. A most beengedett áru azonban már a jövő évi kvótához számít - tudósít a Bloomberg hírügynökség.

A megállapodás akkor lép életbe, ha az Unió mind a 25 tagállama elfogadja. Az szinte bizonyos, hogy a megállapodás heves vitákat vált majd ki. A dél-európai textilgyártó országok már korábban is tiltakoztak Peter Mandelsson EU-kereskedelmi biztos javaslata ellen, amely megemelné a kínai textilkvótát, és beengedné az árut. Az észak-európai államok ezzel szemben szívesen látnák a piacon az olcsó kínai textilneműt.

A kínai kormányzat adatai szerint 2005-ben 57 százalékkal 8,65 milliárd dollárra növekedett az Európai Unióba irányuló textilexport. Az unió válaszul a kínai textildömpingre, júniusban kvótarendszert vezetett be. Az EU kereskedői egy hónapon belül végére jártak a kvóták által engedélyezett mennyiségnek, és további kvótabővítést sürgetnek. A piacát féltő európai textilipar ezzel szemben szigorúbb fellépést sürget az olcsó kínai áru ellen - írja a BBC News.

Az Egyesült Államok a múlt hét folyamán sikertelenül próbált megegyezni Kínával, szintén textilügyben. Az USA szintén kvótarendszert vezetett be. A sikertelen tárgyalások után újabb tételeket vettek fel az amerikai tilalmi listára.