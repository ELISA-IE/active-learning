Figyelmeztetik a feketelistás banki ügyfeleket

A parlament elé került a banki ügyfelek feketelistájára vonatkozó új jogszabálytervezet. A rossz adósokat a jövőben értesíteni kellene, mielőtt nevük a listára kerül. Adataikat onnan bárki lekérheti, ha pedig valakit jogtalanul vettek nyilvántartásba, gyorsított jogorvoslati eljárásra számíthat - ha a tervezetet elfogadja az Országgyűlés.

A pénzügyi tárca beterjesztette a parlamentnek a banki ügyfelek feketelistájára vonatkozó törvényjavaslatát. Jelenleg valamivel több mint 420 ezer hitelmulasztást tartalmaz a Bankközi Informatikai Szolgáltató (BISZ) Rt. által működtetett, úgynevezett BAR - a Bankközi Adós- és Hitelinformációs Rendszer. A feketelistán 260 ezer lakossági ügyfél szerepel, többnyire egy, de akad, aki nyolc nem fizetett tartozással - írja a Népszabadság.

A nyilvántartott rossz adósok száma évente 20-40 százalékkal növekszik, de ennél is lendületesebben emelkedik a lekérdezések száma, amelyekből az idén már 350 ezer jutott egy hónapra. Ennyi alkalommal ellenőrzik tehát a bankok, hogy leendő ügyfeleik szerepelnek-e vagy sem a feketelistán. Annak, aki a nyilvántartásba egyszer felkerült, kevesebb esélye van hitelhez jutni. 

A BAR-ra vonatkozó pontatlan és hiányos előírások miatt a pénzügyi felügyelethez és az adatvédelmi biztoshoz számtalan panasz érkezik. 

Eddig az ügyfelek általában már csak akkor értesültek arról, hogy nevük szerepel a feketelistán, amikor hitelt készültek felvenni. Ilyenkor sem tudhatták meg, mikor és miért kerültek fel oda. Emellett rohamosan szaporodtak a jogtalan adattovábbításról szóló panaszok. Annak pedig, aki törvénytelenül került a feketelistára, nem volt egyszerű dolga, ha nevét tisztázni szerette volna.

30 nap a tartozás rendezésére

A törvényjavaslat szerint az ügyfeleket a jövőben már a szerződéskötést megelőzően tájékoztatni kellene arról, hogy személyes adataik bekerülhetnek a központi hitelinformációs rendszerbe, és ismertetni kellene velük azt is, milyen konkrét okokból vehetik fel őket az adósok feketelistájára. 

A banknak később - 30 nappal az adatok továbbítása előtt - külön is értesítenie kell ügyfelét, ha olyan mulasztása van, amiért a BAR-ba kerülhet. Ezt követően, nyolc napon belül pedig arról, hogy adatai felkerültek a listára. 

A szakemberek szerint a legjobb, amit az adós tehet, ha még nyilvántartásba vétele előtt rendezi tartozását. Ha erre képtelen, még mindig van kiút: megegyezhet a bankkal hitele átütemezéséről, olyan feltételek szerint, amelyeket már képes teljesíteni. 

Ha ezt nem teszi, és felkerül a feketelistára, onnan biztosan csak a tartozás rendezését követő öt év múlva kerülhet le. A banknak elméletileg lehetősége van arra, hogy az adatokat visszavonja, ám ebben feleslegesen bízik az, aki jogszerűen került a nyilvántartásba.

Bankkártyacsalás miatt is a listán

Tájékoztatást bárki, bármely bankban kérhetne arról, hogy neve szerepel-e a BAR-ban, ahogy arról is tájékozódhat, melyik bank tette fel oda adatait - az információkérés évente egyszer ingyenes.

A feketelistára kerülni hasonló okból lehet, mint eddig, bár az új jogszabály a feltételeket egyértelműbbé teszi: a tartozásnak meg kell haladnia a mindenkori minimálbér összegét, és fenn kell állnia legalább 90 napig - ezt követően adhatja át a bank a mulasztó ügyfél adatait a listát vezető BISZ Rt.-nek. A törvény emellett több más okot is említ. Eddig is felkerülhetett a listára az, aki bankkártyával visszaélést követett el - ez nem változna, de az új jogszabály a feketelistára száműzne minden banki ügyfelet, aki bizonyíthatóan csalt, vagy csalni szeretett volna: például hamis adatokkal, iratokkal próbált szerződést kötni egy pénzintézettel. 

Az ügyfelek eddig is bírósághoz fordulhattak, ha úgy látták, jogtalanul kerültek a listára, de a törvény most pontosan szabályozná és gördülékenyebbé tenné a jogorvoslatot. Az ügyfél elsőként az adatait továbbító banktól kérheti a helyzet tisztázását. Ha a bank elismeri a hibáját, az adatokat módosítani vagy a listáról azonnal - négy munkanapon belül - törölni kell. Ha az ügyfél a bankkal nem tud megegyezni, a lakóhelye szerint illetékes bírósághoz fordulhat, amelynek az új jogszabály szerint 30 napon belül ki kell tűznie az első tárgyalási napot - két tárgyalási forduló között ezután sem telhet el több 30 napnál -, ez az előírás biztosíthatja, hogy jogtalanul senki ne szerepelhessen évekig a feketelistán, és elessen emiatt a hitelfelvétel lehetőségétől.

Kedvező változás, hogy a feketelistán nem csak az a tény szerepelne, hogy valaki a törvényben előírt mulasztás - 90 napnál régebbi, minimálbért meghaladó tartozás - miatt került fel oda. A bejegyzés a személyes azonosítást szolgáló adatok mellett (név, születési hely, idő, személyi igazolvány száma) a kérdéses hitelszerződés adatait, a mulasztás és a törlesztés körülményeit is tartalmazná - a többi között a szerződés típusát, számát, megkötésének, lejártának, megszűnésének idejét, a hitel összegét, devizanemét, a tartozás esedékességének időpontját, a fennálló tartozás összegét. Így a listáról adatot lekérdező hitelintézetek láthatják, hogy a náluk hitelt igénylő ügyfél, milyen súlyú mulasztást követett el - írja a Népszabadság.