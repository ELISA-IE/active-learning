A zöldhatóság vizsgálja a nagytétényi rendőrlőtér átépítését

Átépítik a lődombot az ORFK Rendvédelmi Szervek Kiképző Központja (RSZKK) nagytétényi, elvben természetvédelmi területnek számító lőterén. A munkálatokról senki nem tájékoztatta a környéken élőket, és a zöldhatóság szerint engedély sincs rá, jóllehet a rendőrség és a került szerint van. Az ügyben azonnali vizsgálatot rendelt el környezetvédelmi minisztérium - írja a Népszabadság.

A lap szerint sem az nem biztos, hogy ki engedélyezte a munkákat, sem az, hogy pontosan mi is az átalakítás célja, csak az, hogy sem az önkormányzat, sem a zöldhatóság nem adott ki építési engedélyt. Az illetékes önkormányzat és az RSZKK szerint jogszerű az építkezés, mivel nincs szükség engedélyre a főként a lődombot érintő rekonstrukciós munkához. A zöldhatóság ugyanakkor nem is tudott a munkálatokról, jóllehet előbbiek arra hivatkoztak, hogy a terület környezetvédelmi minősítése szerint kaptak a környezetvédelmi hatóságoktól engedélyt.

A Népszabadság tudósítója szerint a helyszínen nemcsak lődombmagasítást végeznek, hanem attól távolabb több ezer négyzetméternyi területen több emelet mélységben földkitermelés is zajlik. A közelben lakók a nagy teherautó-forgalom miatt panaszkodnak, és attól tartanak, hogy a közeli M6-os építéséből kikerülő, esetleg rossz minőségű, vagy ami még rosszabb, az egykori Metallochemia területéről származó szennyezett földet szállítanak a rendőrségi objektumba.

Az RSZKK vezetői szerint azonban a felújítások éppen az ott élők nyugalmát, zaj és lőfegyverek elleni védelmét szolgálja, és határozottan cáfolták, hogy szennyezett föld kerülne a kiképzőbázisra. Sőt, Pintér Géza, az RSZKK gazdasági igazgatóhelyettese szerint a gyakorlópálya töltényektől szennyezett földjét kell elszállítani, helyére pedig jó minőségű termőföld kerül - írja a lap. 

A környezetvédelmi minisztérium ugyanakkor azonnal vizsgálatot rendelt el az ügyben, miután értesült a munkálatokról. Szerintük ugyanis sem a területileg illetékes környezetvédelmi felügyelőség, sem annak jogelődje nem vett részt az előkészítésben és a kivitelezés felügyeletében, és a tárcát senki sem kereste az átalakítás miatt. A természetvédelmi őrök már helyszíni szemlét is tartottak, jelentést néhány nap múlva tesznek. Érdekes ugyanakkor, hogy a környezetvédelmi minisztérium nyilvántartása szerint -, szemben a Tétényi-fennsík többi részével, a kiképzőközpont nem természetvédelmi terület - írja a Népszabadság. 