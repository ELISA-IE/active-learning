Patkánynak nevezték a New York-i sztrájkolókat

Becslések szerint egymilliárd dollárjába került New Yorknak a közlekedési dolgozók sztrájkja. A csütörtökön véget ért, háromnapos munkabeszüntetés miatt több millió ember nem jutott időben el munkahelyére. Hasonló megmozdulásra 25 éve nem volt példa az amerikai nagyvárosban. Az emberek többsége elítélte a sztrájkot, a New York Post nevű lap pedig egyenesen patkánynak nevezte a munkabeszüntetésben résztvevőket. Akadt azért olyan is, akinek tetszett az üres város és a közös séta. 

Véget ért csütörtökön a nagy New York-i közlekedési sztrájk. A dolgozók már aznap délután munkába álltak, de a rendszer csak péntek reggelre működött ismét teljes kapacitással. Az amerikai metropoliszban dolgozó közel 35 ezer közlekedési alkalmazott kedd reggel szüntette be a munkát. Hasonló sztrájk 25 éve nem volt New Yorkban, a munkabeszüntetés becslések szerint közel egymilliárd dollárjába került a városnak, és hétmillió ingázót érintett kellemetlenül, akik kénytelenek voltak gyalog, biciklivel vagy a szomszédokkal közös autóban munkába menni.

Az utazók üdvözölték a hírt. "Örülök, hogy vége van. Nem gondoltam volna, hogy mégis haza tudok utazni Virginiába karácsonyra" - közölte az egyik New York-i. Még a taxisok közül is van, aki örül, pedig nekik hatalmas forgalmat generált a leállás. "Hála istennek vége! Olyan volt, mint egy katasztrófa" - idézett a BBC News egy taxisofőrt, Abdul Sukurt.

A sztrájk végének közzététele után percekkel Michael Bloomberg polgármester arra biztatta az embereket, hogy menjenek gyorsan vásárolni, színházba és múzeumokba. A polgármester elismerően szólt arról, hogy milyen jól viselte a város a sztrájkot. "Ez egy igazán nagy próbatétel volt városunknak. Azt hiszem, nyugodtan mondhatjuk, hogy kiálltuk a próbát" - mondta.

Roger Toussaint szakszervezeti vezető is megköszönte a New York-iak türelmét. A sztrájkot eredetileg magasabb béremelésért, az egészségügyi- és nyugdíjjárulék mértékével, illetve a nyugdíjkorhatárral kapcsolatos viták miatt indították. Megegyezés azonban nem született a szakszervezetek és a hatóság között, jóllehet a közvetítők egész csütörtökön a két fél között ingáztak. 

Megegyezés nincs

A hatóságok folyamatosan egymillió dolláros pénzbüntetéssel fenyegették a szakszervezetet, mivel a törvény szerint tilos sztrájkba lépni a közszolgáltatásban dolgozóknak, akiket két napi bérmegvonással büntetnek minden egyes sztrájkban töltött munkanapért. Azt, hogy végül fizetnie kell-e a szakszervezetnek, egyelőre nem tudni.

A két fél végül abban állapodott meg, hogy a elölről kezdik a tárgyalásokat. A vitát végső soron az váltotta ki, hogy a közlekedési dolgozók nyugdíjalapja 1 milliárdos hiányt halmozott fel, ezért az újonnan felvettek nyugdíjjárulékát 2 helyett 6 százalékban állapította volna meg a közlekedési hatóság, és a nyugdíjkorhatárt is felemelték volna 55-ről 62 évre. Utóbbi kezdeményezésről végül lemondott a nagyvárosi közlekedési hatóság, de a nyugdíjjárulék emeléséről nem. Ezen kívül emelni akarták az egészségügyi hozzájárulást is. 

"Ti patkányok"

A New York-iak nagy többsége nem támogatta a sztrájkolókat, és alig egyharmaduk állt melléjük. A közhangulatot jól jellemezte a New York Post szerdai címlapja, amelyen csak ez állt: "Ti patkányok". A CNN-nek írt olvasói levelekből kiderül, az emberek vegyesen értékelték a sztrájkot, jóllehet negatív élményeket sokkal többen osztottak meg a lappal. 

Rachel McKibbens lányának például másfél órába telt, mire elért az alig 12 kilométerre lévő iskolába. Chris Orcutt viszont az összetartozás érzését emelte ki, amikor mindenki együtt sétált Manhattanbe a Brooklyn-hídon keresztül. Lindsay H. két órát állt sorba a hidegben, hogy feljusson egy elővárosi vonatra, amely Sunnyside-ból Manhattanbe tartott. Reggel tízkor indult dolgozni és fél kettőre ért be a munkahelyére. 

Yonette is két órát várt egy elővárosi vonat pénztára előtt, és a sorban arról vicceltek bátyjával, hogy üzérkedni kellene a jeggyel, árulni a hosszú sorban betöltött helyüket, vagy visszamenni a kocsihoz és azzal utazni a sor elejére. A nő elismerően szólt unokatestvéréről, aki hajnali négykor kelt, kocsival összeszedte idősebb munkatársait és bevitte őket a munkahelyre. 

A marylandi Giselle már nem tervez több New York-i utazást, a legutóbb ugyanis, mire felért az Empire State Buildingre áramszünet lett, és gyalogolnia kellett vissza a szállásáig, most meg, amikor hosszas tervezés után újra eljött, megint kutyagolhatott. Stephanie Bialkowski a pofátlan taxisokra panaszkodott, akik a 15 dolláros út kétszeresét kérték, taxióra nélkül, úgy hogy három embert is felvettek és mindegyiküktől a teljes árat kérték. 