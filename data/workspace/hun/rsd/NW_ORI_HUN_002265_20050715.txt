Csökken a lakásvételek száma Budapesten

Harmadával kevesebb lakást adtak el idén Budapesten a tavalyi első fél évhez képest - értesült a Népszabadság. A fővárosi illetékhivatal adatai szerint ugyanakkor az eladott lakások ára 10-15 százalékkal nőtt az elmúlt másfél évben.

Minden korábbinál több eladó ingatlan szerepel a hirdetésekben és az ingatlanközvetítők adatbázisában, ehhez képest a megkötött üzletek száma folyamatosan csökken. Idén június végéig mindössze 37 640 lakóingatlan (ebből mintegy 27 ezer lakás) adásvételi szerződése érkezett be Budapestről az illetékhivatalba, ami több mint tizenötezerrel kevesebb a tavalyi első félévinél. A helyzet az idén várhatóan már nem lesz jobb, mivel a lakáspiacon a második félévben hagyományosan kevesebb szerződés kötnek - mondta a Népszabadságnak Heves Gábor, a főváros illetékhivatalának ügyosztályvezetője. Eszerint az idén várhatóan legfeljebb 55-60 ezer lakás cserél gazdát. 

A tavaly november és idén április között eladott lakásoknak körülbelül tíz százaléka panel volt, és csaknem minden negyedik új építésű. Lakást eladni nehéz és lassú, de az árak a szerződések adatai alapján nem csökkentek. Még a sokak által eladhatatlannak ítélt panelek ára is átlagosan tíz százalékkal emelkedett, a többi lakástípusban pedig tizenöt százalékos drágulás figyelhető meg az utóbbi másfél évben.

Az illetékhivatal adatai szerint az utóbbi három és fél évben mindössze 180 olyan lakóingatlant adtak el, amelyek értéke meghaladta a tervezett luxusadó határául szánt százmillió forintos küszöböt. Igaz - tette hozzá Heves Gábor -, több olyan üzlet van, amely bontandó házakat felvásárló cégekhez fűződik. Az idei toplistát egy XII. kerületi ház vezeti, amelyet 1,6 milliárd forintért vásárolt meg új tulajdonosa. 

A budapesti lakáspiacra nem volt hatással az uniós csatlakozás. A fővárosban pusztán annyi történt, hogy míg három éve az izraeliek, újabban már az írek veszik a legtöbb lakást. A külföldi vevőket azonban nem a drága, hanem csak a harmincmillió forint alatti áron megkapható lakások érdeklik, az efölötti kategóriában ugyanis nem remélnek igazi áremelkedést - írja a Népszabadság.