Szórólapok miatt hallgattak ki Fidesz-aktivistákat

Szórólapok törvénysértő készítésének és terjesztésének gyanúja miatt hallgatta ki a rendőrség egy fideszes országggyűlési képviselő személyi titkárát és kampányfőnökét. A szórólap a makói szocialista polgármester állítólagos vagyonosodásáról szólt. A fideszes képviselő szerint megfélemlítésről van szó.

Szórólapterjesztés miatt eljárás indult Martonosi György fideszes országgyűlési képviselő két munkatársa ellen. A politikus személyi titkárát és kampányfőnökét szórólapok előállítása és terjesztése miatt hallgatták ki a rendőrök, és házkutatást is tartottak náluk.

Martonosi elmondta: a szórólap a helyi szocialista polgármester, Buzás Péter állítólagos vagyongyarapodásáról szól. A képviselő elmondta, hogy a szórólapot egy polgári körös csapat adta ki, és a terjesztésben segédkeztek a munkatársai.

Martonosi György az [origo]-nak azt mondta: az eljárás megfélemlítő akció, és rendőrállamra emlékezteti. "A szórólap tartalmát senki nem kifogásolta, abba kötöttek bele, hogy nem jelentették be a szórólap kiadását" - mondta a politikus.

A Csongrád Megyei Rendőr-főkapitányság szóvivője csak annyit közölt, hogy sajtórendészeti vétség megalapozott gyanúja miatt indult eljárás két makói személlyel szemben. "A rendelkezésre álló adatok alapján olyan sajtóterméket készítettek és terjesztettek széles körben, amely nem felelt meg a sajtótörvényben foglaltaknak, azaz a sajtóigazgatási szabályoknak" - mondta Tuczakov Szilvána sajtószóvivő.