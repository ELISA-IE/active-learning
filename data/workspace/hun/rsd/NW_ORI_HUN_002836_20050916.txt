Géppisztollyal lövöldözött az ámokfutó rendőr

Nyomozást rendeltek el az öngyilkos karcagi ámokfutó rendőr ügyében. Annak ellenére, hogy már nem él a férfi, elöljáró megölésének kísérlete miatt indított ellene vizsgálatot a katonai ügyészség. A rendőr egyenruhában, az ügyeletes kollégájától elvett géppisztollyal lövöldözött a város központjában, rálőtt a város rendőrkapitányára is.

Előljáró megölésének kísérlete miatt indított vizsgálatot a katonai ügyészség annak az időközben öngyilkosságot elkövető karcagi rendőrnek az ügyében, aki csütörtök este elvett az ügyeletes tiszttől a kapitányság épületében egy géppisztolyt, majd lövödözni kezdett.

A katonai ügyészség szerint annak ellenére nyomozni kell az ügyben, hogy a rendőr már nem él. Az indoklás szerint ugyanis mindenképpen tisztázni kell az ügy részleteit. Az eset kapcsán felmerülő legfontosabb kérdést, hogy miért kezdett ámokfutásba a rendőr és támadta meg saját feletteseit, egyelőre nem tudták megválaszolni a katonai ügyészségen.

Az egyenruhás rendőr csütörötökön este hét körül, a rendőrség épületében vett el ügyeletes kollégájától egy géppisztolyt, majd lövöldözni kezdett, először a rendőrkapitányság épületében. Később kiment az épület elé, ahol rálőtt a rendőrkapitányra, akit a lábán talált el. Ezután a bűnügyi osztály vezetőjének autójára is leadott három sorozatot. Este még Karcag központjában is folytatta ámokfutását.

Ezek után egy speciális tárgyalótiszt lépett rádión keresztül kapcsolatba az ámokfutóval, eközben Szolnokról és Budapestről kommandósokat is levezényeltek a városba és lezárták a Karcagból kivezető utakat. 

Végh József, aki nemrég vonult nyugdíjba a terrorelhárító szolgálattól és nemzetközileg elismert túsztárgyalóként tartják számon, szintén ott volt Karcagon. Az MTI érdeklődésére elmondta: rádión tartották a kapcsolatot a rendőrrel, aki véleménye szerint nem volt ideges.

Nagyon nyugodt légkörben beszélgettünk egymással, követte, amiben megállapodtunk; nem azonnal, de később betartotta, amit megígért, az volt a gond, hogy kevés dolgot ígért meg - mondta a szakember.

Végh József közölte: a beszélgetés során többször érezte, hogy a rendőr elszánta magát arra, hogy meghaljon, de volt olyan pont is, ahol azt lehetett érezni, békésen lezárulhat a konfliktus. Arra, hogy mi lehetett a férfi indítóoka, azt mondta: azt gondolja, azért szánta rá magát a tettére, mert nem látott más, jobb megoldást a kialakult helyzetére.

Végül a férfi az éjszakai bujkálás pénteken hajnalban elindult a kapitányság épülete felé, de nem adta fel magát, közvetlenül az egyik hátsó bejárat előtt öngyilkos lett, főbe lőtte magát.