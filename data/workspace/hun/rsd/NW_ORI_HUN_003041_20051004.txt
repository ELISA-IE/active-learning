Fedezi a Mol költségeit a gázáremelés

Amennyiben a gáz ára a várakozásoknak megfelelően alakul az év hátralévő részében, akkor a 19 százalékos áremelés fedezi a Mol indokolt költségeit a nem lakossági szegmensben.

A gazdasági és közlekedési miniszter 2005. november 1-i hatállyal átlagosan 19 százalékkal emeli meg a nem lakossági fogyasztóknak értékesített földgáz végfelhasználói árát. A nem lakossági fogyasztóknak történő értékesítés a Mol éves földgáz eladásának hozzávetőleg kétharmadát teszi ki. A Mol évente mintegy 13 milliárd köbméter gázt értékesít Magyarországon. A soron kívüli gázáremelést a folyamatosan emelkedő import gázárak indokolták - közölte a Mol.

Amennyiben a kőolaj és ennek következtében az import földgáz ára, és a deviza árfolyamok a

Várakozásoknak megfelelően alakulnak, akkor a Mol számításai szerint a mostani gázáremelés a nem lakossági szegmens esetében fedezi az indokolt költségeket a negyedik negyedévben.

A Mol számára egyébként azért volt fontos a gázáremelés, mert a jelentősen megugró import költségek, akár a teljes első félévi mintegy 40 milliárd forintos gázüzletági nyereséget eltűntethette volna a második félévben.

A Mol egyébként pontos számokat nem közölt arról, hogy milyen mértékű kiesésre számít, az azonban biztos, hogy szezonális szempontból a negyedik negyedév lett volna a legnagyobb veszteségforrás a cég számára.