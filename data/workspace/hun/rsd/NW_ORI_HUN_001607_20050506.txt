Kamerával figyeli szomszédját egy képviselő

Kékesi Tibor szocialista képviselő több olyan térfigyelő kamerát is felszerelt a házára, amellyel a szomszédok mozgását és a szemben lévő utcákat is figyelni tudja. Az adatvédelmi törvény értelmében a képviselő csak akkor rögzíthetné a képeket, ha ahhoz az érintettek is hozzájárulnak, ez azonban nem történt meg.  A képviselő négy éve háborúzik a szomszédjával.

Kékesi Tibor országgyűlési képviselő több olyan térfigyelő kamerát szereltetett fel, amelyek rögzítik a szomszédok mozgását is - állította az [origo]-nak a képviselő szomszédja. Kaló Mária elmondta: a II. kerületi Jegesmedve utcában található ikerházra a szocialista képviselő az elmúlt egy év során öt térfigyelő kamerát szereltetett fel, így Kékesi nem csak a saját ingatlanját figyeli, hanem a Kaló család garázsát, előkertjét, valamint a két ingatlan közös kapuját is. A legutóbb márciusban felszerelt kamera pedig az utcát és az ingatlannal szemben álló diplomata parkot is pásztázza. Kalóék tiltakoztak a kamerák kihelyezése ellen, Kékesi Tibor viszont azzal érvelt, hogy azok a családja biztonságát szolgálják. A kameraügyet így jelenleg a kerületi jegyző vizsgálja.

Péterfalvi Attila adatvédelmi ombudsman szerint jogszerűtlen, ha a térfigyelő kamrák a szomszéd ingatlanját és a közterületet is szemmel tartják. Az adatvédelmi törvény értelmében ugyanis felvétel rögzítése személyes adat kezelésének minősül, ezt viszont csak törvényi felhatalmazás alapján lehet megtenni, vagy ha ahhoz az érintettek hozzájárulnak. Jelen viszont egyik lehetőség se áll fenn. Péterfalvi Attila szerint a tulajdonos csak a saját ingatlanját figyelheti, a közös területek esetén pedig kameramentes területet kell biztosítani a szomszédok, vagy a társasház lakói számára.

Kékesi a szomszéd fellépése mögött politika indokokat sejt. A szocialista képviselő az [origo]-nak elmondta: nem kíván a sajtón keresztül vitatkozni a szomszédjával, megvárja az államigazgatási eljárás végét. Amennyiben az kedvezőtlen lenne rá nézve, akkor viszont bírósághoz fordul. 

Kékesi Tibor és a szomszédja közötti háború négy éve tart: a képviselő a szomszéd tanárnőt korábban azzal vádolta, hogy megrongálta az autóját, valamint hogy ellopta a macskájukat. Tavaly pedig a garázsbejáró használata miatt vitatkoztak. A képviselő állítólag autójával úgy parkolt, hogy belógott a nő garázsa elé, és ezt a hazaérkező asszony fel akarta venni videóra, amit Kékesi megpróbált megakadályozni személyiségi jogaira hivatkozva. A politikus a nő elmondása szerint nekiesett és kicsavarta kezéből a kamerát. A szomszédasszony ezt követően jelentette fel Kékesit, az Országgyűlés azonban megtagadta politikus mentelmi jogának a felfüggesztését.