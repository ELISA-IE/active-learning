Hét budapesti híd kap meghökkentő öltözetet

Az uniós csatlakozás első évfordulójára újra felöltöztetik a fővárosi hidakat. A Miniszterelnöki Hivatal tervei szerint dekorációt kap az Árpád-híd, a Margit-híd, a Lánchíd, az Erzsébet-híd, a Szabadság-híd, a Petőfi-híd és a Lágymányosi-híd is. Előnyben fogják részesíteni az újszerű, egyedi, meghökkentő megoldásokat, melyek többek között a magyar történelemről, hagyományainkról és uniós szerepünkről kell hogy szóljanak.     

Az uniós csatlakozás első évfordulójára, május elseje és kilencedike között újra felöltöztetik a fővárosi hidakat. A Miniszterelnöki Hivatal tervei szerint egyéni dekorációt kap az Árpád-híd, a Margit-híd, a Lánchíd, az Erzsébet-híd, a Szabadság-híd, a Petőfi-híd és a Lágymányosi-híd. A pályázati kiírás szerint a hídöltöztetés a "korszerű ünneplési formák" része. A Miniszterelnöki Hivatal úgy látja, hogy az elmúlt években többször is sikert aratott, amikor egy-egy híd dekorációt, vagy installációt kapott. Népszerű volt a Híd Ünnepe is, amikor hétvégére lezárták a Lánchidat, és sétálóutcává alakították.

Most olyan terveket várnak, melyek tartalmukban kapcsolódnak Magyarország uniós csatlakozásához, és kifejezik ennek jelentősségét. A hivatal előnyben fogja részesíteni az újszerű, egyedi, meghökkentő megoldásokat, melyek azért amellett, hogy szokatlanok, alkalmazkodnak az egyes hidakat övező városi környezethez. A dekorációknak egyébként a magyar történelemről, a jelenlegi helyzetről, vagy a jövő lehetőségeiről kell szólnia. A kiírás szerint a hagyományok és a korszerűség, valamint az ország európai jelenléte szintén lehet a dekorációk témája.   

A nyertes ötletek benyújtói hidanként fél-fél millió forintot kaphatnak terveikért. További fontos szempont, hogy a munkák legalább tíz napig kibírják az időjárás változásait, erős szélben, vagy esőben se menjenek tönkre.