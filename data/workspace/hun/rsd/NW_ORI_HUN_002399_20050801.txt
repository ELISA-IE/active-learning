Jót tett a vita Gyurcsány és Orbán népszerűségének

Az elmúlt hónapban 6 pontot javult Gyurcsány Ferenc miniszterelnök népszerűségi indexe. Orbán Viktor Fidesz-elnök is javított - írja a Népszabadság.

Szinte minden társadalmi csoportban, még a Fidesz-szavazók körében is javult Gyurcsány Fenrenc megítélése - derül ki a Szonda Ipsos Népszabadság által idézett felméréséből. Gyurcsány összesen 6 pontot tudott javítani népszerűségén.

A felmérés szerint a kiugróan javított a bizonytalan szavazók körében. A korábbi 41-ről ugyanis 50-re emelkedett kedveltségi mutatója. A miniszterelnököt a városlakók is egyre rokonszenvesebbnek találják. Gyurcsány új eredményével már hatodik a politikusok népszerűségi rangsorában.

Javított Orbán Viktor, a Fidesz elnöke is, igaz, csak 3 pontot, de ötödik helyével még így is megelőzi Gyurcsányt a népszerűségi rangsorban. Orbánt a fideszesek 88, míg az MSZP-szavazók mindössze 19 százaléka ítéli meg pozitívan.

Ebben a hónapban szerepel utoljára a népszerűségi listán Mádl Ferenc köztársasági elnök, aki augusztus 5-én távozik hivatalából. Mádl 2000 óta mindig a dobogós helyek egyikét tudhatta magáénak és most is ő vezeti a listát - írja a Népszabadság.