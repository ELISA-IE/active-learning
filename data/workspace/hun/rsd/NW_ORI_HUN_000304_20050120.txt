Esküvel nevelnék felelősségre a brit fiatalokat

Állampolgári esküt terveznek bevezetni a fiatalok számára Nagy-Britanniában. A brit kormányzat a szavazókedv növekedését és a felelősebb gondolkodás elterjedését várja az új ceremóniától. Az eskütétel ellenzői szerint ezeket a problémákat a szülőknek és az iskolának kellene megoldania, az államnak véleményük szerint semmi keresnivalója nincs ezen a területen. Az Egyesült Államokban, Ausztráliában és Kanadában már jó ideje hagyománnyá váltak az ilyen jellegű ünnepélyes eskütételek.

Állampolgári esküt terveznek bevezetni a brit fiataloknak. A tervezet szerint ünnepélyes esküt kellene tennie azoknak a fiataloknak, akik betöltötték tizennyolcadik életévüket, vagyis elérték a szavazóképes kort. Az önkéntes alapon működő eskütételtől aCharles Clarke belügyminiszter azt várja, hogy növeli majd az összetartást a fiatalok között, csökkenti az előítéleteket, és fejleszti az egyes társadalmi csoportok egymás iránt érzett szolidaritását.

A tervezetet a tavaly bevezetett "állampolgársági nap" kibővítésének szánnák a Blair-kormány miniszterei. Az októberben megünnepelt "állampolgársági nap" keretében tehettek esküt azok a bevándorlók, akik megkapták a brit állampolgárságot. Azok, akik esküt tettek, kaptak egy példányt abból a zsebkönyvből, amely a brit alkotmányt magyarázza el a polgároknak. Az eskütétel állítólag igen népszerű volt.

"Az átkelés rítusa" - jellemzi a tervezett eskütételt Fiona Mactaggart közigazgatási miniszter. "A más állampolgárságból érkezőkkel végrehajtottuk az átkelés rítusát, és a cinikus vélemények ellenére a dolog működött. Növelheti a fiatalok szavazókedvét. Növelheti a társadalom iránti elkötelezettséget" - ecsetelte az eskü előnyeit a miniszter.

A ceremónia rendjét a következő hónapokban dolgozza majd ki a brit kormány. Az eskütétel-tervezet egy nagyobb intézkedéscsomag része, amely arra hivatott, hogy megerősítse a brit fiatalokban az állampolgári felelősséget. A csomag keretében megerősítenék az iskolákban az állampolgári ismeretek oktatását. 

Az iskolákon kívül is sok olyan szabadidős tevékenységet szerveznének, amelyeken a különböző kulturális hátterű fiatalok együtt vehetnének részt. A kormány azt várja az intézkedéscsomagtól, hogy csökken az iskolákban a különböző bevándorló csoportok fiataljainak kiközösítése.

Ugyanakkor a vallásoktatást is erősítik. Ezzel együtt hárommillió fontért egy tisztviselő-hálózatot hoznának létre, amelynek feladata a hit népszerűsítése és a különböző vallások és felekezetek közti párbeszéd erősítése lenne.

A tervezetet bírálók szerint a kormánynak semmi keresnivalója nincs ezen a területen. "Az iskola és a szülők feladata lenne, hogy felelősségre nevelje a fiatalokat. Nem az államnak kellene ceremóniákat szerveznie a tizennyolc évesek számára, amelyen nem is biztos, hogy megjelennek. Az iskolában kéne megoldani, nem egy állami gyorstalpalón" - bírálta a tervezetet Mark Oaten, a liberális demokrata párt belügyekért felelős politikusa.

Állampolgári eskü világszerte

A brit kezdeményezés egyébként nem egyedülálló, igaz, elsősorban az angolszász országokra jellemző. Ausztráliában 1999-ben vezettek be "befogadó ceremóniát" a bevándorlók, illetve azon fiatalok számára, akik elérték a szavazóképes kort. A szertartásokat általában nemzeti ünnepeken tartják iskolákban vagy helyi közösségi házakban. 

Az esküt - amelynek szövege a következő: "Ausztrál állampolgárként kinyilvánítom hűségemet Ausztrália és népe iránt, amelynek demokratikus meggyőződésével egyetértek, amelynek a szabadságát tisztelem és amelynek törvényeit támogatom és tiszteletben tartom" - általában egy helyi vezető olvassa fel az eskütevőknek.

Az Egyesült Államokban nagy hagyománya van az állampolgári eskütételnek. Aki szavazóként regisztrálja magát, annak esküt kell tennie az állampolgári felelősségre. Az iskolaév szintén az állampolgári eskü elmondásával kezdődik a diákok számára.

Kanadában szintén állampolgári esküt tesznek a fiatalok. A törvény szövege szerint a szertartáson olyasvalakinek kell beszédet mondania, aki "szívből tud beszélni az állampolgárságról". Ezt követően a fiatal kanadaiak eléneklik a himnuszt, majd megkapnak egy oklevelet, amely bizonyítja, hogy szavazóképes korba léptek.