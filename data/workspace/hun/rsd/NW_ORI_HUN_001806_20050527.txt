Magyar intervenciós búzát vehet át Portugália

Portugáliának adhat át 200 ezer tonna intervenciós gabonát Magyarország. Az Európai Unióban elvileg nem lenne lehetőség ilyen ügyletre, azonban úgy tűnik, az EU illetékes hatósága engedélyt ad a tagok közti árucserére - írja a Világgazdaság. A tranzakció legfontosabb következménye, hogy az aratás előtt felszabadul az intervenciós gabonaraktárak egy része.

Intervenciós gabonát adhat át Portugáliának Magyarország. Az Európai Bizottság 200 ezer tonna gabona átadására adott engedélyt. Az Európai Unióban elvileg nem szabadna intervenciós gabonával kereskedni: a tagoknak Unión kívüli országokba kell eladni államilag felvásárolt gabonakészletüket - írja a Világgazdaság. A bizottság azért tett kivételt, mert tudják: Magyarországon jelentős feszültséget okozott a tavalyi gabona-intervenció. Ugyanakkor Portugália súlyos terményhiánnyal küzd.

Magyarországon öszesen 4,2 millió tonna intervenciós gabona van raktárakban. A mostani tranzakcióban az a lényeg, hogy a felvásárlási és tárolási költséggel nullszaldósra jöjjön ki az üzlet. 2004-ben 101,31 euró volt a tonnánkénti intervenciós ár. Emellett a szállítási költséget is meg akarják téríttetni az EU-val. Az üzlet legnagyobb előnye, hogy tárolókapacitás szabadul fel az aratás kezdete előtt. Uniós források szerint Brüsszel próbának tekinti a portugál szállítást, és a későbbiekben jóval nagyobb tétel magyar intervenciós gabona indulhatna útnak Spanyolországba.