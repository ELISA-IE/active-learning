121 ember halt meg a lezuhant ciprusi gépen

Valószínűleg műszaki hiba miatt zuhant le egy ciprusi utasszállító Görögországban. A gép fedélzetén 121 ember volt, mindannyian életüket vesztették. Az egyik utas a katasztrófa előtti pillanatokban olyan sms-t küldött, amelyben arról számolt be, hogy a gépen nincs oxigén, rendkívül hideg van, a pilóták eszméletlenek. Ugyanakkor egyelőre nem lehet kizárni, hogy géprablási kísérlet miatt zuhant le az utasszállítógép. Egyelőre még keresik a halottakat, eddig több tucat áldozat szénné égett holttestét emelték ki a roncsokból. Az eddigi információk szerint nem volt magyar a lezuhant gépen.

Géprablási kísérlet vagy más erőszakos cselekmény is oka lehetett a görög védelmi minisztérium szerint a ciprusi Helios légitársaság utasszállító repülőgépe vasárnapi katasztrófájának.

 

A görög polgári légi hatóságok viszont azt gyanítják, hogy a ciprusi utasszállítón robbanás történhetett, vagy tűz üthetett ki. Larnacai repülőtéri források viszont a légkondicionáló berendezés meghibásodását valószínűsítik.

 

A Larnacából felszállt ciprusi utasszállító - amely Prágába indult volna - helyi idő szerint vasárnap 11 óra 20 perckor zuhant le Athéntól 40 kilométerre északra, 121 személlyel - 115 utassal és hatfőnyi személyzettel - a fedélzetén. A gépen főképp ciprusiak utaztak, az athéni magyar nagykövet eddigi - egyelőre nem végleges -információi szerint magyarok nem voltak az utasok között. 

 

A görög főváros repülőterének irányítótornya vészjelzéseket kapott a gépről, ezért a görög légierő két F-16-os gépe szállt fel, hogy az utasszállítót a repülőtérhez kísérjék. A két felderítő gépről megfigyelték, hogy az utasszállító másodpilótája összegörnyedten ül a fülkében, az első pilóta nem volt a helyén, ugyanakkor ott volt egy harmadik személy. 

 

Az oxigénmaszkok a megfigyelés szerint ki voltak engedve az utastérben, a görög média ezért nagy jelentőséget tulajdonít a gép utasai által a földre, hozzátartozóiknak küldött sms-eknek, amelyekben a katasztrófa előtti pillanatokban arról számolnak be, hogy a gépen nincs oxigén, rendkívül hideg van, a pilóták eszméletlenek. Athénban emlékeztettek arra, hogy e gép előtörténetében már akadtak műszaki problémák a légkondicionáló, légellátó rendszerrel, nem kizárt, hogy sérült az utastér hermetikus zárása, de a végleges válaszokat csak a fekete dobozok vizsgálata után lehet majd megadni a katasztrófa okairól. A két harci gép e megfigyelések után már csak kísérni tudta az utasszállítót, amely később zuhanni kezdett.

 

A Boeing-737-es gép Kálamosz kikötőváros mellett zuhant le lakatlan területen, s Grammatikosz kisvárosnál, ahol katonai helikopterek találtak a füstölgő roncsokra, de nem észleltek mozgást. a mentőalakulatok már harminc áldozatot megtaláltak a roncsok között. Kosztasz Karamalisz görög kormányfő szabadságát megszakítva visszatért Athénba a légi szerencsétlenség hírére. 

 