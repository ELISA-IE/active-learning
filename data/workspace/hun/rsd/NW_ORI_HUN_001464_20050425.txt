Emberre halálos parazita terjed a rókákban

Halált is okozhat az a Magyarországon nemrég megjelent féreg, melynek lárvája belélegzéssel kerülhet az emberi szervezetbe. A kizárólag rókákban élő féreg lárvája által okozott betegség nehezen felismerhető és gyógyíthatatlan. A szakemberek úgy gondolják, hogy itthon egyelőre csak elvi esélye van, hogy emberek is megbetegedjenek, mert még kevés állat fertőzödött meg. A betegség főleg Német- és Franciaország erdeiben terjedt el.

Halált is okozhat az a galandféreg, melyet rókák hordoznak. A Magyarországon nemrég megjelent féreg lárvája belélegzéssel kerülhet az emberi szervezetbe. Az általa okozott betegség nehezen felismerhető és gyógyíthatatlan. Magyarországon egyelőre csak rókákban találták meg az emberre különösen veszélyes parazitát. 

Dr. Sztojkov Vladov szerint, aki az Országos Magyar Vadászkamara tagja, és korábban évekig foglalkozott az ilyen és ehhez hasonló fertőzésekkel, ez a féreg csak itthon újdonság. Franciaország, Svájc és Németország erdeiben már évtizedek óta jelen van. Innen terjedt tovább keletre, Ausztriába, Csehországba és most Magyarország északi részére. 

A körülbelül másfél milliméteres féreg kizárólag rókákban él. Az emberekbe a lárva belélegzéssel vagy táplálékkal kerülhet, de emberben nem fejlődik ki teljesen, hanem a rákhoz hasonlóan sarjadzó sejteket hoz létre. A fertőzött akár évekig is tünetmentes lehet. A gyógykezelés nagyon sokba kerül, és nincs végleges gyógyulás. "Tíz-tizenöt évig lehet ezzel élni" - fogalmazott a doktor. Sztojkov Vladov úgy gondolja, hogy Magyarországon egyelőre csak elvi veszélye van, hogy emberek is megbetegedjenek, mert még kevés állat fertőzött. "Előbb meg kell hogy telepedjen a fertőzés." Egyelőre azt sem lehet tudni, hogy a beteg rókák már betegen jöttek át, vagy itt fertőződtek meg. 

Németországban rendszeresen szűrik a rókákkal érintkező erdészeket és vadászokat, de a doktor szerint itthon a szűrés még nem indokolt. Hogy ne alakuljon ki a németországihoz hasonló helyzet, Sztojkov Vladov szerint a "rókalétszám permanens növekedését kellene megállítani", ami természetesen nem jelenti az állatok kiirtását. "A tövény adta eszközökkel kellene szabályozni a számukat." Másrészt a vadászoknak, erdészeknek  fokozottan kell figyelniük a személyes higiéniára. Ők egyébként tudnak a betegség terjedéséről, mert francia és német kollégáik tájékoztatták őket, ott ugyanis "pánikszerűen megijedtek a fertőzés terjedésétől".