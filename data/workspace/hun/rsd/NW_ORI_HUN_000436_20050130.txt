HIV-pozitív a volt brit kulturális miniszter

17 éve HIV-pozitív az egykori brit kulturális miniszter - vallotta be maga Chris Smith a Sunday Times-nak. A volt miniszter nem árulta el Tony Blair miniszterelnöknek betegségét, amikor kinevezték a kulturális tárca élére 1997-ben - ekkor ő volt az első, bevallottan homoszexuális brit politikus.

Már 17 éve HIV-pozitív az egykori brit kulturális miniszter - vallotta be maga Chris Smith a Sunday Times-nak. A most 53 éves férfi nem tudja, mikor fertőződött meg, 1987-ben mutatták ki nála a betegséget. Az egykori miniszter elmondta, hogy akkoriban komolyan aggódott, hogy esetleg megfertőzheti a szüleit vagy másokat a környezetében. Ugyanakkor hangsúlyozta, hogy HIV-pozitívként is lehet teljes életet élni és dolgozni. "Ez mindössze annyi nehézséget jelet, hogy rengeteg tablettát kell szedni" - fogalmazott.  

A volt miniszter nem árulta el Tony Blair miniszterelnöknek betegségét, amikor kinevezték a kulturális tárca élére 1997-ben - ekkor ő volt az első, bevallottan homoszexuális brit politikus. "Nem éreztem szükségét, hogy elmondjam az embereknek, egy kevés kivételtől eltekintve, mert a betegség nem befolyásolta a munkámat" - mondta.

Smith akkor döntötte el, hogy nyilvánosan bejelenti betegségét, mikor hallotta Nelson Mandela egykori dél-afrikai elnököt nemrég AIDS-ben elhunyt fiáról beszélni. Mandela fia 54 éves korában halt bele a betegségbe. Smith 2001 óta nem tagja a kabinetnek, nemrégiben a Londoni Kulturális Bizottság elnökévé nevezték ki.