Tesztelik az ügyészséget a tűcserélők

Feljelentette saját magát a Fővárosi Főügyészségen a Drogprevenciós Alapítvány egyik munkatársa, aki rendszeresen steril fecskendőket ad át a drogfogyasztóknak, hogy ezzel védje őket a fertőzésektől. A szociális munkás azért döntött így, mert a Legfőbb Ügyészség közelmúltbeli állásfoglalása szerint a drogfogyasztás bármiféle segítése bűncselekmény. Az önfeljelentéssel azt szeretnék tesztelni, hogy a hatóság miként viszonyul a gyakorlatban a tűcserét segítőkhöz.

"Közlöm a nyomozó hatósággal, hogy a Drogprevenciós Alapítvány Tűcsere programjának munkatársaként rendszeresen steril inzulinus fecskendőt adok át intravénás drogfogyasztóknak azért, hogy ezzel az eszközzel biztonságosan adagolhassák maguknak a kábítószert, és ne fertőződjenek meg HIV kórokozóval, vagy más betegséggel" - olvasható abban az önfeljelentő levélben, amelyet Takács István Gábor szociális munkás, pszichológus - másfél óra várakoztatás után - átadott a Fővárosi Főügyészségnek. A nála lévő "bizonyítékokat" - új és használt tűket - nem vették át tőle.

Takács az [origo]-nak elmondta, hogy az AIDS-Világnapra időzített akciót azért tartotta szükségesnek, mert szerinte a több mint tíz éve működő tűcsereprogramot, az azokat működtető szociális munkásokat és az intravénás drogfogyasztókat súlyosan veszélyezteti a Legfőbb Ügyészség közelmúltban kiadott állásfoglalása. Eszerint: "az illegális drogfogyasztás, annak bármilyen módon, illetve céllal történő segítése - álláspontom szerint minden esetben - bűncselekmény gyanújára utal. Ennek észlelése esetén a bűnüldöző hatóságok hivatalból kötelesek eljárni".

Az ügy pikantériája, hogy a Drogprevenciós Alapítvány munkáját a bűnüldöző hatóság, egész pontosan a Budapesti Rendőr-főkapitányság támogatja. A civil szervezet és a BRFK még 2003-ban kötött megállapodást, miszerint a főkapitányság tolerálja a tűcsere programot oly módon, hogy a bejelentett tűcserék helyén és időpontjában "nem végez célirányos ellenőrzést". Ez azt jelenti, hogy az illegális drogokat fogyasztók nyugodtan leadhatják használt fecskendőiket és nyugodtan kérhetnek sterileket a szociális munkásoktól, a rendőrség nem tartóztatja le őket.

"A rendőrség pozitív szereplő az ügyben" - mondta megkeresésünkre Dénes Balázs, az akciót szervező-támogató Társaság a Szabadságjogokért (TASZ) elnöke. Hozzátette, a BRFK felismerte, hogy a program hatékony működésének legnagyobb gátja a droghasználók félelme a rendőri retorzióktól, ezért is kötötték meg a két évvel ezelőtti megállapodást. Ezt szerették volna a Drogprevenciós Alapítvány és más tűcserét végző civil szervezetek kiterjeszteni országos szintre, ám a Legfőbb Ügyészség jogi állásfoglalása meghiúsította, hogy az Országos Rendőr-főkapitánysággal is aláírjanak egy hasonló megállapodást.

Az [origo] birtokában van a Legfőbb Ügyészség főosztályvezetőjének levele, melyet az ORFK illetékes főosztályvezetőjéhez írt. Ebben  a rendőrség és a tűcserét végző civil szervezetek közötti együttműködési megállapodás tervezetét kommentálva azt írja, hogy az ORFK a szervezetekkel "törvényesen nem állapodhat meg". Ezután a levél után hiúsult meg a fővárosban már létező rendőrségi támogatás országos méretűvé szélesítése.

A tűcsere programot egyébként állami és fővárosi pénzből működteti a civil szervezet, amely egyben "kiemelten fontos része a Nemzeti Drogstratégiának, ezt hatpárti konszenzussal fogadta el az országgyűlés illetékes bizottsága" - közölte az [origo]-val Veress Ilona, a Drogprevenciós Alapítvány elnöke. Az évi költségvetésük egészét adó 6 millió forintot pályázaton kívül kapják, mert "nagyon fontos állami feladatot látnak el" - fogalmazott a vezető. 

Takács István Gábor és a TASZ ügyvédje az önfeljelentés előtti órákban a Parlamentben járt, és a kábítószerügyi eseti bizottság előtt ismertették az ügyet, valamint közölték, hogy mire készülnek. Az ülésező politikusok és szakértők, a szociális munkás szerint érzékelték a problémát és ígéretet tettek egy, kizárólag ezzel a témával foglalkozó ülés összehívására. Ide, szándékaik szerint meghívják a rendőrség és az ügyészség képviselőit is. 

Lencsés Csaba