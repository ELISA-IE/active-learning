Nő a Fészekrakó program korhatára

Szigorú, fegyelmezett költségvetést készít a kormány - jelentette ki a Világgazdaság információi szerint Gyurcsány Ferenc hétfőn, az MSZP-frakció zárt ülésén. Szavai alapján egyéb változások mellett október elsejétől felemelik a Fészekrakó program életkorhatárát. 

A Világgazdaság úgy tudja, a miniszterelnök a 2006-os költségvetéssel kapcsolatban a frakcióülésen beszélt az önkormányzati tételről is. Elmondása szerint, e területen nem lesz ugyan reálértékcsökkenés, de hatalmas lesz a feszültség. Az értesülések szerint, arra kérte a szocialista képviselőket, ne is lobbizzanak többlettámogatásért, mert nem tud engedményt tenni. 

A büdzséről szólva még kiemelte, hogy tudni, mennyi adót szednek be, mekkora lesz a növekedés, az infláció, a hiány mértéke, és e cölöpök mellett kell elosztani a forrásokat. A családtámogatásra 40 milliárd forint pluszt költenek, októbertől pedig 30-ról 35-évre emelik a Fészekrakó program életkorhatárát. Az agrárium és a nyugdíjak költségeinek fedezetét a minisztériumoktól vonják el. 

A miniszterelnök elmondása szerint jövőre 150 milliárd forinttal kevesebbet kapnak majd a tárcák, 150 milliárd forintot tesz ki pluszban még a tartalékolás. Ezzel elkerülhetetlen lesz intézmények megszűntetése s a tárcáknál a feszesebb gazdálkodás. Gyurcsány Ferenc szerint mindazonáltal a megszorítás mint fogalom szóba sem kerül.