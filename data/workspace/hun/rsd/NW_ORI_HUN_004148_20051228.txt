Webkaszinókban tarolnak a magyarok

Huszonkilencezer dollárt nyert egy magyar játékos egy múlt heti internetes pókerversenyen. A magyar piacon megjelenő nagy szerencsejáték irodák számítása még akkor is bejöhet, ha a magyar állam foggal-körömmel küzd is ellenük - írja a Világgazdaság.

Huszonkilencezer dollárt, azaz több mint hatmillió forintot nyert egy magyar játékos az elmúlt héten egy internetes pókerversenyen. A partit a Sportingbet szervezte, a játék 121 ezer dolláros nyereményalapjának majdnem felét magyar játékosok vitték el.

Egyre több magyar játszik a nagy nemzetközi irodák: a Sportingbet, a Betandwin magyar nyelvű oldalain. Legalább félszázezer magyar köt sportfogadást, vagy kaszinózik az interneten - írja a Világgazdaság.

A szigorított szerencsejáték-törvénnyel a magyar állam igyekszik kiszorítani az eddigi monopol piacra betörő online irodákat. A Szerencsejáték Rt. csak tavasszal indítja el az online tippmixet, addig tisztán a külföldieké az online szerencsejáték-piac. A külföldi irodák ráadásul az alkotmánybírósághoz fordultak, a szerencsejáték-törvény szigorítása miatt.