Visszatáncolt az MSZP az ápolói hűségjutalomtól

Végleg elvetette az MSZP a 2002-ben beígért ápolói hűségjutalmat, helyette a kormány a szakdolgozói életpályamodell kidolgozását kezdte meg. A magyarázat szerint a Gyurcsány-kormány programjában nem szerepel ez a tétel, másrészről az akár százmilliárdos kiadást sem bírná el a költségvetés. Az ellenzék úgy véli: már 2002-ben sem gondolták ezt komolyan, a kormányváltás nem mentség, és a pénzt is össze lehetne szedni, ha akarnák.

"Ilyen néven nem lesz" - válaszolta az ápolói hűségjutalom bevezetését firtató kérdésünkre az [origo]-nak Kárpáti Zsuzsa. Az MSZP egészségpolitikusa azt állítja: a közvélekedéssel ellentétben eredetileg is csak a három műszakban munkát végző szakdolgozóknak ígérték meg ezt. Így már biztosan nem teljesül a párt egyik 2002-es ígérete, mely szerint a legalább 10-15 éve pályán lévő egészségügyiek további megtartása érdekében évente egyszer anyagi jutalomban részesültek volna.

Kárpáti Zsuzsa elmondta, hogy a 2002-es közalkalmazotti 50 százalékos béremelés jelentős mértékű terhet jelentett a költségvetésnek, amelynek jövőre nem lehet tovább növelni a hiányát. Az ápolói hűségjutalom 2006-os bevezetésének költségét szerinte a számítások 35-105 milliárd forint közé teszik.

Az MSZP szakpolitikusa szerint ugyanakkor a hűségjutalom elmaradásának másik indoka, hogy "a Gyurcsány-kormány programjában egyébként sem szerepel az ápolói hűségjutalom bevezetése, viszont elkezdtük a szakdolgozói életpályamodell kidolgozását". Az új modell lényege, hogy támogatják a hosszabb ideje pályán lévő egészségügyiek szakmai előrelépését, ami egyúttal fizetésnövekedést is jelent. Kérdésünkre ugyanakkor, hogy mikorra tervezik ennek a modellnek a bevezetésére, a képviselő elmondta, hogy erre már csak a következő ciklusban kerülne sor, természetesen akkor, ha a szocialisták győznek.