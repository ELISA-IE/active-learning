Újabb három százalékot esett a BUX

Újabb három százalékot esett pénteken a BUX. A Budapesti Értéktőzsde részvényindexe 20 405,96 ponton zárta a napot, élénk kereskedés után. A vezető részvények árfolyama esett az előző napi értékhez képest. Elemzők szerint nem sok jót sejtet a jövő.

A Budapesti Értéktőzsde részvényindexe, a BUX 645,33 pontos, 3,07 százalékos csökkenéssel, 20.405,96 ponton zárt pénteken. Magas, 38,9 milliárd forint értékű forgalom mellett a vezető részvények ára visszaesett az előző napi záráshoz képest.

Horváth Zoltán, a CIB Bank kereskedője szerint nem mutat jót a jövőre nézve az, hogy továbbra is nagy forgalom mellett esnek az árfolyamok. Ez arra utal, hogy az emelkedés végetért, és egy hosszabb, akár hónapokig tartó konszolidációs időszakra kell felkészülni. délután az amerikai inflációs adat közlését követően éles fordulatot vett a piac iránya, és erősödésnek indultak a részvények, a zárásra azonban ismét visszaestek az árfolyamok.

A CIB szakértője szerint az átmeneti emelkedés valószínűleg annak volt köszönhető, hogy a szeptemberi amerikai 0,1 százalékos maginfláció jobb lett a piaci várakozásnál. Hozzátette, hogy ugyanakkor a normál infláció havi 1,2 százalékos indexe 25 éve a legmagasabb érték, és ez semmiképpen sem nevezhető kedvezőnek. Várakozása szerint az amerikai Fed folytatja a kamatemelést, és az emelés mértéke nagyobb lehet az eddig prognosztizált 25 bázispontnál.

Megfordult a trend a világban, véget ért ugyanis az a magas kockázatvállalási hajlandóság, ami az idei évi jelentős árfolyam emelkedést okozta a régiós tőzsdéken. Márpedig ez ilyenkor hatványozottan csapódik le azokon a piacokon, ahol a legjelentősebb volt az emelkedés, illetve törékeny a makrogazdasági helyzet - mondta az [origo]-nak Sarkadi Szabó Kornél, a Raiffeisen Bank elemzője.

Kevésbé látja borúsnak a helyzetet Török Bálint, a Buda-Cash Brókerház elemzője. Török szerint még korai trendfordulóról beszélni, a legutóbbi tőkebeáramlásról szóló adatok ugyanis még mindig azt mutatták, hogy jön a tőke a fejlett régiók felé. Ugyanakkor a csütörtöki magas forgalom már lehet a jele annak, hogy a megfordult a tendencia. A vezető részvények árfolyama egyébként az elemző szerint már kezd közelíteni a normális szinthez. Az elmúlt hónapokban ugyanis a tőzsde szárnyalása elszakadt a gazdaságilag is alátámasztható növekedési ütemtől, így várható volt a korrekció

A vezető papírok közül az OTP szenvedte el a legnagyobb esést: a bankpapír árfolyama 16,4 milliárd forintos forgalomban 405 forinttal, 5,29 százalékkal esett, 7.250 forintot ért a záráskor. A Mol 530 forintot, 2,59 százalékot veszített értékéből, 19.920 forinton zárt, forgalma 11,2 milliárd forintot tett ki. A Magyar Telekom papírok ára 13 forinttal, 1,38 százalékkal 932 forintra csökkent, a papírra csaknem 3 milliárd forint értékben kötöttek üzleteket. 

A Richter árfolyama 950 forinttal, 2,7 százalékkal 34.200 forintra esett vissza, a gyógyszerrészvénnyel 6,5 milliárd forint értékben kereskedtek. A másik gyógyszeripari részvény, az Egis árfolyama a nap végére 18.780 forintra emelkedett, ami 380 forinttal, 2 százalékkal magasabb a csütörtöki záróárnál. A BorsodChem 19 forinttal, 0,87 százalékkal gyengült, 2.171 forinton zárt.