Cápaveszély miatt tizenötezer fürdőzőt zavartak ki a vízből

Tizenötezer fürdőzőt parancsoltak ki a vízből Sydney strandjain, cápaveszély miatt. A vízi mentők négyméteres cápát találtak a parti vizekben.

Cápaveszély miatt tizenötezer fürdőzőt parancsoltak ki a part menti vizekből szombaton Sydney két strandjánál. A vízi mentők egy négy méter hosszú, "nagyon agresszíven" viselkedő cápára lettek figyelmesek a part menti vizekben, ezért fújtak azonnali riadót.

A cápát egy járőröző mentőcsónak személyzete látta meg a Sydney déli részén fekvő Dél-Maroubra strandtól 500 méterre szombat reggel. A ragadozó szinte teljesen megközelítette a mentőcsónakot. A cápát néhány órával később egy repülőgépről is látták a térségben.