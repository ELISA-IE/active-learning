Patkányveszélyre figyelmeztetik a fővárost

A '70-es évek elején Budapestről kiirtott patkányok visszatérésétől tartanak a szakemberek. Az irtást negyedszázada végző cég ügyvezetője arra figyelmeztet, hogy az illegális szemétlerakók, a szabálytalan haszonállattartás, és a hajléktalantelepek mind-mind a rágcsálók elterjedésének kedveznek - írja a Népszabadság.

Jelenleg, a '70-es évek elején még 33 százalékos patkányfertőzöttség 0,08 százalékon áll Budapesten, ám szakemberek szerint félő, hogy ez a jónak számító érték sokáig már nem tartható. A nagy patkányirtást 1971-ben kezdte, és két év alatt gyakorlatilag elvégezte a Bábolnai Fertőtlenítő Állomás - írja a Népszabadság. 

Az irtást azóta folyamatosan végző cég - jelenleg Bábolna Bio Kft. - ügyvezetője, Bajomi Dániel a lapnak elmondta, az utóbbi időben egyre több figyelmeztető jele van, hogy a fent jelzett, jónak számító érték sokáig már nem tartható. Mint közölte, hiába vontak zárt, méreggel megpakolt, etetőládákból álló védőgyűrűt Budapest köré, és hiába ellenőrzi az ÁNTSZ a bevásárlóközpontokat, hipermarketeket, piacokat, élelmiszer-előállító cégeket, pályaudvarokat, folyó- és patakpartokat, a rágcsálók más módokon is megtelepedhetnek a városban. 

Bajomi Dániel szerint a legnagyobb veszélyt az egyre több illegális szemétdomb jelenti. Ezek potenciális patkánytanyák, amelyeket az érintett területek tulajdonosainak minél gyorsabban fel kellene számolniuk. Problémát jelent ugyanakkor az általában illegális, szabálytalan külvárosi haszonállattartás, illetve az erdei, ligeti hajléktalantanyák. Bajomi Dániel minél gyorsabb cselekvést szorgalmaz, hogy meg lehessen előzni, a rágcsálók újabb jelentős elterjedését Budapesten - derül ki a Népszabadság írásából.