A tüzes ünnepség szervezője kapta márc. 15-ét

A kormányszóvivő bejelentése szerint a március 15-ei rendezvények megszervezését a Nexus Reklámügynökség Kft. bonyolítja majd. A Kft. 2003-ban arról híresült el, hogy az általuk szervezett augusztus 20-ai tűzijáték közben több milliós kárt okozva kigyulladt egy uszály. A kormányszóvivő szerint idén nem lesz tűzijáték.

 

László Boglár kormányszóvivő bejelentése szerint a Nexus Reklámügynökség Kft. kapott jogot a Miniszterelnöki Hivatal egyszerűsített tárgyalásos eljárásán a március 15-i nemzeti ünnep központi, állami rendezvényeinek megszervezésére és lebonyolítására.

A Nexus Kft. volt a főszervezője a 2003 augusztus 20-ai tűzijátéknak, amikor kigyulladt egy uszály. László Boglár kormányszóvivő szerint ilyesmitől idén nem kell tartani, mert "most nem fognak tűzijátékot csinálni". "A tűzért nem a Nexus Kft., hanem az egyik alvállalkozója volt a hibás, valamint egy rossz rakéta" - tette hozzá.

Összességében ez a cég adta az öt pályázó közül a legjobb ajánlatot - mondta a kormányszóvivő. Az aláírt keretszerződés értéke 289,5 millió forint körüli - tette hozzá. A nemzeti ünnep programjáról egyelőre annyit tudni, hogy a miniszterelnök a Nemzeti Múzeum lépcsősorán mond majd beszédet.

A 2003-as tűz "hibás pirotechnikai működés" miatt keletkezett - mondta korábban a Nexus Reklámügynökség Kft. pirotechnikai szakembere. A tűzijáték után 3-5 millió forintos kár keletkezett.