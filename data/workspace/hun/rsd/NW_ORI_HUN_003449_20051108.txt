Célpontjuk sem volt az ausztráliai terroristáknak

Az ausztrál rendőrség szerint ugyan még nem volt célpontjuk, de terrorcselekményt tervezgetett az a 17 személy, akiket Sydney-ben és Melbourne-ben vettek őrizetbe hétfőn. A fellépésre a terrorizmus-ellenes törvény múlt heti megváltoztatása után nyílt lehetőség. Védőjük szerint ugyanakkor még arra sincs bizonyíték, hogy a férfiak terrortámadásról beszélgettek volna.

17 embert - köztük egy radikális muzulmán imámot - vettek őrizetbe hétfőn Ausztráliában a hatóságok. A gyanúsítottakat terrorista támadás tervezésével és "erőszakos dzsihád" elkövetésével vádolják. A letartóztatásokhoz vezető akciók során egy gyanúsítottat meglőttek, őt súlyos állapotban szállították kórházba.

A nyomozás az ország eddigi, legnagyobb terrorista-ellenes akciója volt, a rendőrség több mint 16 hónapon keresztül figyelte a gyanúsítottakat, több százan dolgoztak az ügyön. Sydney-ben nyolc, Melbourne-ben kilenc embert vettek őrizetbe.

A házkutatások során vegyi anyagokat, lőfegyvereket, számítógépeket, hátizsákokat és utazási dokumentumokat foglaltak le. A rendőrség szerint a csoportnak még nem volt célpontja, de tagjai olyan vegyi anyagokat akartak beszerezni, amilyenekből a londoni robbantók készítették pokolgépeiket. 

Adam Houda, a gyanúsítottak ügyvédje szerint védencei ártatlanok, és a meggyanúsításuk "szégyent hoz nemzetünkre". Mint közölte, nincs rá bizonyíték, hogy az érintettek "bármelyike is terrorcselekményt tervezgetett volna, bármikor, bárhol".

A rendőrség előzetes letartóztatásba helyezett egy radikális imámot is, akit a társaság szellemi vezetőjének tartanak. Abu Bakr - más néven Abdul Nasszer Benbrika - "nagy embernek" nevezte Oszama bin Ladent, és védelmébe vette az Irakban és Afganisztánban a nyugati szövetségesek ellen harcoló muzulmánokat. A rendőrség szerint az őrizetbe vett személyek vidéken kaptak katonai jellegű kiképzést, és egyikük kijelentette, öngyilkos merénylőként kíván mártírhalált halni Ausztráliában. Egymás között bombamerénylet elkövetéséről is beszélgettek.

A nyomozók szerint a csoport lopott autók értékesítéséből kívánta előteremteni a terrorcselekményhez szükséges anyagi forrásokat. A sydney-i csoport szerezte volna be a vegyi anyagokat, a melbourne-i pedig a keverésükhöz szükséges felszerelést.

John Howard miniszterelnök a múlt héten jelentette be, hogy az ausztrál titkosszolgálatok komoly terrorfenyegetésre vonatkozó figyelmeztetést kaptak, és úgy módosította a terrorellenes törvényeket, hogy a rendőrségnek könnyebb legyen őrizetbe venni és letartóztatásban tartani gyanúsítottakat. A rendőrség szerint a mostani akcióban komoly előnyt jelentett ez a változtatás.

Az ausztrál média a múlt héten arról írt, hogy a terroristák lehetséges célpontjai között van a sydney-i Opera, a kikötői híd, valamint olajfinomítók és a tőzsde. Ausztráliában eddig még nem követtek el terrortámadást, bár az ország hűséges szövetségese az Egyesült Államoknak és számottevő haderővel vesz részt az iraki és az afganisztáni hadműveletekben. 