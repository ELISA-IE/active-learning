Munkahelyi védelmet kaphatnak a lombikosok

Két MSZP-s képviselő azt javasolja, hogy a lombikprogramban részt vevő nők egy-másfél éves munkahelyi védelmet kapjanak. Ráadásul a vizsgálatok idejére a férfiaknak is biztosítanák ezt. Korábban a lombikosok pert fontolgattak amiatt, mert sok nőt a kezelés alatti távollét miatt elbocsátják a munkahelyéről.

Határozati javaslatot nyújtott be pénteken Újhelyi István és Török Zsolt MSZP-s képviselő. Ebben azt javasolják, hogy az Országgyűlés kérje fel a kormányt, minél előbb dolgozzanak ki a lombikbébi-programban részt vevők támogatását célzó intézkedéseket.

A képviselők több konkrét javaslatot is tettek. Így például kezdeményezik, hogy a munka törvénykönyvét úgy módosítsák, hogy a terhes nőkhöz hasonlóan a lombikbébi-programban részt vevőket is megillesse a munkahelyi védelem, vagyis ne lehessen nekik felmondani. A lombikbébi-programban részt vevő nőknek a petesejt levétel előtt és a beültetés után 2-2 hétig otthon kell maradniuk. Ha sikertelen a kísérlet, akkor 3 havonta, legfeljebb 5 alkalommal támogatja az OEP a programot. Az MSZP-s javaslat szerint ezért az ilyen nőknek egy-másfél éves munkahelyi védelmet kellene biztosítani, sőt garantálni kell, hogy a vizsgálatok ideje alatt a férfiakat se lehessen elbocsátani.

Korábban a lombikbébi-programban részt vevőket segítő Mag-óra Jövőért Közhasznú Alapítvány bejelentette: próbapereket indít, amiért a programban részt vevő kismamák körülbelül 70 százalékát elbocsátják munkahelyükről, mert gyakrabban hiányoznak, illetve hosszabb időre táppénzre mennek.

A kezdeményezések között szerepel az is, hogy anyagilag jobban támogassák a lombikprogramot. Jelenleg elvileg a kezelés 5 alkalommal ingyenes, de a gyógyszerek legkevesebb 100-150 ezer forintba kerülnek, mivel az csak 50 százalékos állami támogatást élvez. A képviselők szerint emiatt a mintegy 150 ezer meddő párból csak néhány ezren vesznek részt a programban. A politikusok azt is szeretnék elérni, hogy a meddőségi kezelést nyújtó intézmények eredményességi mutatói nyilvánosak legyenek.

A kezdeményezés kiterjed arra is, hogy a meddőség problémája kerüljön be a felvilágosító kampány témakörei közé, és kapjon nagyobb hangsúlyt a meddőséghez vezető káros szenvedélyek visszaszorítása.

Amennyiben elfogadja az Országgyűlés a határozati javaslatot, felkéri arra is a kormányt, hogy vizsgáltassa ki, milyen következményekkel járna, ha eltörölnék a petesejt-adományozás esetén a kötelező anonimitást. Ezt korábban már az ombudsman is kezdeményezte. Jelenleg ugyanis csak névtelenül, egészségügyi intézetnek lehet petesejtet adni. Mivel azonban az adományozónak kórházba kell feküdnie, az ezzel járó kellemetlenségeket csak rokon vagy közeli barát érdekében vállalná a legtöbb nő.

Újhelyi és Török azt is javasolja, hogy a lakásépítési támogatás visszafizetésének határidejét hosszabbítsák meg azoknál a pároknál, amelyek egészségügyi okból nem tudtak addig gyermeket vállani. A jelenlegi szabályok szerint a gyermekvállalásra vonatkozó határidő egy gyermek után 4 év, két gyermek után 8 év. A határidő után a gyermektelen pároknak vissza kell fizetniük az állami kölcsönt.

Kapcsándi Dóra