Zuhant a tőzsdeindex

Jelentős forgalom mellett 5,45 százalékot veszített értékéből szerdán a Budapesti Értéktőzsde irányadó indexe, míg a forint gyengült az utóbbi napok árfolyam-rekordjaihoz képest. A jelek szerint néhány befektetési alap besöpri az elmúlt hetekben elért profitot az egész régióban. 

A Budapesti Értéktőzsde részvényindexe, a BUX 974,37 pontos, 5,45 százalékos csökkenéssel 16 908,36 ponton zárt szerdán. A részvénypiaci forgalom kiemelkedően magas volt, meghaladta a 42 milliárd forintot. A vezető részvények mindegyike jelentős veszteséggel zárt.

A Mol papírjaival 15,9 milliárd forint értékben kereskedtek, árfolyama 7,6 százalékkal, 1205 forinttal zuhant, és 14 710 forinton zárt. Az OTP-re csaknem 15 milliárd forint értékű üzlet született, árfolyama 6 százalékkal, 412 forinttal 6488 forintra esett.

A Matáv részvények ára 3 százalékkal 900 forintra csökkent, a Richter pedig 26 505 forinton zárt, ami 2,9 százalékkal alacsonyabb a legutóbbi záróáránál. A másik gyógyszerpapír, az Egis több mint 10 százalékot, 1850 forintot esett és 16 550 forinton zárt.

A régió valutáival együtt gyengült a forint

Jelentősen gyengült a forint a bankközi devizapiacon szerdán, az eurót 247,00/10 forinton jegyezték, csaknem négy forinttal erősebben a kétnapos ünnep előtti 242,80/243,00 forintos árfolyamnál. A forint 12,51 százalékon állt a +/- 15 százalékos ingadozási sáv erős oldalán, 147 bázisponttal gyengébb helyzetben a pénteki pozíciójánál. A dollárral délután 184,10/20 forinton kereskedtek, több mint három forinttal magasabban a pénteki 180,70/90 forinttal. 

A Portfolio.hu elemzése megjegyzi: a régió többi országának devizája is hasonló mértékben gyengült az elmúlt napokban, viszont más, a kereskedés menetét befolyásoló hír nem került nyilvánosságra. Mindebből ara lehet következtetni, hogy a régió országait együtt kezelő befektetési alapok közül egy vagy több az elmúlt hetekben elért tőzsdei profitját váltotta készpénzre.