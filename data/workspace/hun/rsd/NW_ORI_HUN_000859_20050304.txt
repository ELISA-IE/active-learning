A hangos liftezésért is bírság járhat

Csendrendeletben szabályozta a második kerület a zajos tevékenységeket. E szerint este nyolc után nem lehet az utcán zenélni, tíz után pedig még a kerthelyiségekben sem lehet hangosan zenét hallgatni. Emellett a zajos gépek működtetését is megtiltják éjszakára: liftezni vagy a kazánt üzemeltetni sem lehet, ha átlépi a megengedett zajszintet a berendezés.

Március elsején lépett életbe a budapesti második kerület csendrendelete. A jogszabály megtiltja az éjszakai zajongás minden formáját. Sem hangosan működő gépekkel, zenéléssel, zenehallgatással, építkezéssel nem lehet zavarni másokat a rendelet szerint. Aki megszegi az előírásokat, 30 ezer forintos pénzbírságra számíthat.

A szabályozás szerint tilos este tíz és reggel hét óra között lakóépület udvarán vagy kertjében, éttermek kerthelyiségében, teraszán hangoskodni. Közterületen zenélni csak külön engedéllyel és csak nappal lehet, délelőtt tíz és este nyolc között, erősítő nélkül. Az építkezőknek is figyelnie kell az új rendeletre, mert zajjal járó építési, bontási tevékenység - a közvetlen veszélyelhárítástól eltekintve - sem végezhető munkanapokon este tíz és reggel hat között, hétvégén pedig csak reggel nyolc és délután kettő között lehet építkezni.

A jogszabály egyik pontja szerint még azért is bírság járhat, ha valaki (akár magánszemély, akár társasház vagy cég) hangosan működtet gépeket. Így sem liftet, sem kazánt, de klímaberendezést sem lehet bekapcsolni, ha az átlép egy előírt zajszintet. Horváth Csaba (MSZP) polgármester ezzel kapcsolatban azt mondta, hogy a liftet azért sorolták fel a rendeletben, mert a régi, műszakilag elavult felvonók nagyobb társasházakban problémát jelenthetnek a liftaknához közeli lakásokban élőknek. A többi, a lifttől messzebb lakónak viszont nem érdekük, hogy a felvonót felújítsák vagy az aknát szigeteljék, hogy ne legyen hangos. A rendelettel viszont megoldható egy ilyen konfliktus.

A kazánok esetében is a szigetelés lehet a megoldás, ha nagyon zajosan működik. A klímaberendezések esetében nem csak a zúgás jelent problémát, hanem az is, hogy a kondenzvíz elvezetéséről sokan nem gondoskodnak, hagyják lefolyni az alattuk lakó erkélyére - mondta a polgármester.

Horváth közölte, törvényi előírás, hogy helyi szinten szabályozni kell a kérdést, ezért hozták meg a rendeletet. A cél az volt, hogy jogszabályban is biztosítsák a békés egymás mellett élés feltételeit - mondta Horváth az [origo]-nak.