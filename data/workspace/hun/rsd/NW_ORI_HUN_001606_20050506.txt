Politikai marketingtörvényt javasol az ombudsman

Nemegyszer politikai célokra is felhasználják az aláírási kezdeményezések, népszavazások során begyűjtött személyes adatokat. Péterfalvi Attila adatvédelmi biztos ezzel kapcsolatban egy politikai marketingtörvény megalkotását javasol.

A pártok különféle technikákkal gyűjtik az állampolgárok személyes adatait. Az aláírásgyűjtések (például a Fidesz olimpiai akciója, vagy a most futó államfő-választási szimpátiaszavazása) is alkalmasak adatbázisok összeállítására. Ebben az esetben az aláíró hozzájárulásától függ, megmaradnak-e adatai a pártnál. A pártok általában apró betűkkel közlik az íveken, hogy az aláíró hozzájárul adatai kezeléséhez a "további kapcsolattartás érdekében" - írja a Népszabadság.

Legutóbb a parlament önkormányzati bizottságának szerdai ülésén került szóba, hogy az aláírási kezdeményezések, népszavazások során begyűjtött személyes adatokat nemegyszer politikai célokra is felhasználják. E felvetésre az adatvédelmi biztos azt válaszolta: a kezdeményezéseket be kell jelenteni; az adatok csak az adott célra használhatók fel, majd megsemmisítendők. Péterfalvi Attila egy politikai marketingtörvény megalkotását javasolta. 

Az adatgyűjtési módszereik jogszerűségéről a Népszabadság megkérdezte a két nagy parlamenti párt szóvivőit is. Mindketten egybehangzóan állították, hogy a törvényeknek megfelelően járnak el, és tiszteletben tartják az ombudsman ajánlásait.