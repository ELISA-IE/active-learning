Alig módosul az adózás

Egyértelművé vált az elmúlt két hét kormányzati nyilatkozatai alapján, hogy szűk keretek között mozognak majd a jövő évi adómódosítások és a sokat emlegetett adóreformról szó sem lehet a választások előtt - írja a Napi Gazdaság.

Már kétszer is elmaradt az adózás radikális megváltoztatásának bejelentése, mert nincs konszenzus sem a koalíción, sem a szocialista párton belül. Lakner Zoltán politológus szerint a kormányzat még nem tudja, hogy melyik választói csoportnak kedvezzen az adómódosítással.

Gyurcsány Ferenc múlt heti bejelentése szerint az áfa és a tb-járulék területén várható biztosan változás. Szakértők szerint az áfa változása már ősztől, a tb-járulékoké viszont csak többéves viszonylatban lehetséges. 

Jövőre mindössze a finanszírozási alap kismértékű bővítésére futja. A büdzsé bevétele 3-4 milliárd forinttal nőhet, miután a külön adózó tőkejövedelmek egy részére egészségbiztosítást kell fizetni július 1-től, amennyiben a biztosított járulékfizetése az adóévben nem éri el a 400 ezer forintot. 

A színlelt szerződések problémájával sújtott szakmáknál felmerülő egyszerűsített közteherviselési hozzájárulásról (ekho) egyelőre nem tudni, mekkora pluszbevételt hozhat. Az ekho szerinti 35 százalékos átalányadót valószínűleg mintegy 30 ezer vállalkozó választaná, vagy kényszerülne választani. 

Az ekho több adózási és jogi szakértő szerint alkotmányjogi és uniós versenyjogi szempontból támadható, mert az egyes ágazatoknak biztosít kedvezményt. A Napi Gazdaság szerint nincs arra törvényi támpont, hogy mi minősül színlelt szerződésnek, így nem lehet tudni, hogy mikor vádolható egy művész vagy újságíró vállalkozó adócsalással.

Az áfa-kulcsok csökkentésére viszont komoly esély van, jóllehet a pénzügyminiszter a korábbinál bizonytalanabb csökkentést ígért. A jelek szerint költségvetési szempontból nullszaldós módosításokban gondolkoznak - írja a Napi Gazdaság csütörtöki száma.

A koalíciós pártok nyilatkozatai alapján a személyi jövedelemadó és az iparűzési adó sem módosul, annak ellenére hogy a szabad demokraták kitűzött célja volt az szja átstrukturálása. Az szja gyökeres átalakítására jövőre nem lesz lehetőség. Az ügyben utoljára arról volt szó, hogy a 18 és 38 százalékos sávot elválasztó határ 0,2 millió forinttal emelkedne.

A helyi iparűzési adót Veres János pénzügyminiszter szerint hároméves távlatban alakítaná át a kormány, viszont az adónem megszüntetéséről már nincs szó. A kabinet elveti a helyi adó kiváltására az adóreform-bizottság által javasolt eszközöket, tehát az szja-megosztás változtatását, tb-terhek ideiglenes emelését és az ingatlan- és járműadót. Inkább nyereségalapúvá alakítanák a most árbevételre vetített, legfeljebb kétszázalékos adófajtát.