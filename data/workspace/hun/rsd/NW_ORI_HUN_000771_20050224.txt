Rendőr őrzi majd a bíróságokat

Hamarosan rendőr őrzi majd a Fővárosi Bíróság és a Pest Megyei Bíróság épületét - írja a Népszabadság. A bíróságok védelméről már korábban is volt szó, de eddig egyetlen bírósági épületnél sem posztolt rendőr.

Megállapodott szerda este a főbíró és a belügyminiszter arról, hogy hamarosan rendőr őrzi a Fővárosi Bíróság és a Pest Megyei Bíróság épületét - írja a Népszabadság. A bíróságok védelméről már korábban is szó volt, de a bíróságok sokallták a rendőrségi védelem árát. 

Lamperth Mónika belügyminiszter a Népszabadságnak elmondta: szerdán újabb egyeztetést kezdeményezett Lomnici Zoltánnal, és a Legfelsőbb Bíróság elnökének kedvezőbb díjat ajánlott. A miniszter konkrét összegről nem akart nyilatkozni. A lap úgy tudja, hogy a rendőrség óránként 3500 forintért vállal biztosítási feladatokat, de most ennél alacsonyabb összeget ajánlott a belügyminiszter.