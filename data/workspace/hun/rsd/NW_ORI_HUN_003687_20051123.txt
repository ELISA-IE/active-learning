Rekordösszegű bírság a T-Mobile-nak

A Nemzeti Hírközlési Hatóság (NHH) visszamenőleges elszámolásra kötelezte és 150 millió forintra bírságolta a T-Mobile Magyarország Rt.-t, mert tényleges nagykereskedelmi összekapcsolási átlagára magasabb volt az NHH által júliusban meghatározott szintnél, és ezzel megkárosította a többi szolgáltatót.

A T-Mobile, mint jelentős piacerejű (JPE) szolgáltató, jogsértő magatartásával korlátozta a hatékony versenyt, nem felelt meg az üzleti tisztesség követelményének, és a többi szolgáltató indokolatlan többletkiadásokra kötelezésével, súlyosan sértette az elektronikus hírközlési tevékenységet végzők érdekeit - derül ki a Nemzeti Hírközlési Hatóság [origo]-hoz eljuttatott közleményéből.

Az NHH tanácsa szeptember közepén jelentette be, hogy a piac zavartalan működése érdekében felügyeleti vizsgálatot indít a T-Mobile Magyarország Rt.-nél, mivel megítélése és a rendelkezésére álló adatok szerint, a társaság nem megfelelően érvényesíti nagykereskedelmi összekapcsolási áraiban, a tanács júliusi határozatában megállapított átlagárat.

A felügyeleti vizsgálat során megállapították, hogy a T-Mobile a meghatározott szintnél magasabb átlagdíjat alkalmazott, mivel a beszédcélú hívásvégződtetési szolgáltatást, az általa kialakított csúcsidős és csúcsidőn kívüli díjakkal számítva ,percenként 1,43 forinttal magasabb átlagdíjon nyújtotta, a júliusban megállapított 27,17 forint/percnél.

A számítások szerint a mobilcég, közel 900 millió forint jogosulatlan árbevételt ért el a többi szolgáltató és a fogyasztók kárára.

Az NHH arra kötelezte a T-Mobile-t, hogy az érintett szolgáltatókkal haladéktalanul számoljon el, és a szolgáltatást olyan díjakon nyújtsa, amelyek megfelelnek a határozatában megállapított átlagdíjnak. A 150 millió forintos bírság az eddigi legnagyobb, amit a Nemzeti Hírközlési Hatóság tanácsa kiszabott.