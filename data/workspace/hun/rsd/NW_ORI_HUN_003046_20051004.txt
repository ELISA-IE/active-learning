Hazaértek a Mallorcán ragadt magyarok

Kedden délután értek haza azok a magyar turisták, akikért nem érkezett repülőgép hétfőn délután Mallorcára, pedig eredetileg akkor kellett volna elindulniuk hazafelé. Az utasok hétfőn este 11-ig vártak hiába étlen-szomjan a reptéren. 

Kedden délután hazaértek azok a magyar turisták, akikért hétfőn délután nem érkezett repülőgép Mallorcára. A Kartago Tours magyar utasai hétfőn délután és egész este hiába várakoztak a mallorcai reptéren, nem érkezett értük repülőgép, amely hazahozta volna őket. - Este 11-ig vártunk a reptéren étlen-szomjan, az eredetileg nem kalkulált várakozási időre nem kaptunk ellátást az utazást szervező Kartago Tourstól - mondta az [origo]-nak Márkiné T. Katalin, az egyik kint tartózkodó utas. 

Az utasoknak felajánlottak egy Pozsonyból induló és oda visszarepülő gépet, onnan buszok hozták volna Budapestre az utasokat.  Erre a gépre becsekkolás ellenében bónokat kaptak, amelyeket szendvicsre és ásványvízre lehetett volna beváltani, ám azokat sehol sem fogadták el. Az utasok egy részének a nyaralás végére elfogyott a pénze, így semmilyen ellátást sem tudtak maguknak biztosítani. A beígért gép kódja meg is jelent a menetrenden, ám hamarosan kiderült, hogy a repülőtér nyilvántartásában nem szerepelt a kiírt járat.

Miután kiderült, hogy hétfőn már biztosan nem jutnak haza a kint ragadt magyarok, az utazási iroda szállást szerzett nekik hétfő éjszakára, és ígéretet tettek, hogy kedden hazahozzák őket. Az utazási iroda "technikai hibára" hivatkozott az utasok azon kérdésére, hogy miért nem érkezett meg a repülőgép a megadott időben. 

Az utazást szervező Kartago Tours jogásza az [origo] megkeresésére elmondta, hogy az utasok hazaszállítására a Sky Europe légitársaságot bízták meg, de a légitársaság gépe "technikai okokra" hivatkozva nem tudott hétfőn elindulni Budapestről Mallorca felé. A Sky Europe Airlines Hungary légitársaság ügyvezetője ugyanakkor elmondta, hogy szó sem volt technikai okokról, a Kartago Toursszal szeptember 22-ig volt érvényes szerződésük, tehát nekik már nem is kellett volna gépet küldeniük Mallorcára. Ennek ellenére megpróbáltak gépet és személyzetet biztosítani, amikor az utazási iroda hétfőn megkereste őket, de ez végül nem sikerült - tudtuk meg Borsos György ügyvezetőtől.A kint ragadt 110 utast egy kedden 15 órakor induló gép hozta haza, amely 17.40-kor szállt le Budapesten. A Kartago Tours jogásza szerint két munkatársuk végig az utasokkal volt. Azzal kapcsolatban, hogy a hétfői várakozás ideje alatt miért nem kaptak ellátást, elmondta: mire megrendelték nekik az enni- és innivalót, már este lett, az utasok elindultak a lefoglalt szálláshely felé.