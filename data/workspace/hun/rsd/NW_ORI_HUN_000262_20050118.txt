A kormánnyal kukoricázott a Greenpeace

Kedd délelőtt a Miniszterelnöki Hivatal előtt bejelentés nélküli demonstrációt tartott a Greenapeace, a génmanipulált kukorica magyarországi tiltását követelve. A kormányszóvivő megígérte, hogy szerdán a kormány dönt a tiltásról, majd az elégedetten távozó kampányszervezőt a rendőrség előállította. Az akció közben a bejárat elé szórt kukoricát a környezetvédők összesöpörték.

A Greenpaece aktivisták kedd délelőtt fél tízkor szálltak ki egy bécsi rendszámú fehér furgonból a Kossuth téren. Gyorsan rikító sárga esőkabátot kaptak magukra, odamentek a Miniszterelnöki Hivatal bejáratához, és kifeszítették sárga transzparenseiket: "Génmanipuláció tilalmat!". Egy férfi és egy nő, akik arcukat fehérre festették és fekete ikszet mázoltak rá, hatalmas zsák kukoricákra ültek a bejárat Duna felőli oldalára, és egymás kezébe szórták a magvakat. Az ajtó túloldalán a biztonsági őr egykedvűen nézte őket, majd szólt kollégájának, a biztonságiak épületben ügyelő főnökének.

A Greenpeace tavaly április óta küzd a génkezelt kukorica ellen. Egy szeptemberi EU döntés óta elvben Magyarországon is forgalmazható tizenhét féle génmanipulált kukorica-vetőmag. A Greenpeace-nek nincs információja arról, hogy tényleg kapni lehetne az országban ezeket, de azt akarják, hogy soha ne is lehessen. Az EU-ban több ország tiltja e termékek forgalmazását, többek között Németország, Ausztria és Görögország is, Spanyolországban viszont harmincezer hektáron termesztenek ilyen magokból sarjadó kukoricákat. A génkezelt kukorica Nemes Noémi, a Greenpeace kampányszervezője szerint veszélyes lehet, mert növekedése közben olyan mérget termel, ami elpusztítja a rovarokat. A célba vett kukoricamolyon kívül Nemes szerint több pillangófajt is megöl. Ráadásul a környezetvédő csoport aktivistái szerint még nem bizonyították be, hogy az emberre vagy a takarmányozott állatokra nem veszélyes. Igaz, arra utaló jel sincs, hogy veszélyes. Azt állítják továbbá, hogy a mesterségesen megerősített génállományú növények agresszívan terjeszkednek, kilométerekre szétszórva virágporukat, amelyek a természetes környezetet radikálisan megváltoztathatják.

A Greenpeace-nek a Földművelésügyi Minisztériumban és a Miniszterelnöki Hivatalban is azt ígérték, hogy január elején Magyarország is importtilalmat vezet be a génmanipulált termékekre. A Földművelésügyi Minisztérium már elkészítette a kormány-előterjesztést. A Greenpeace azért fordult a látványosnak szánt, bejelentés nélküli tüntetésre, mert úgy érezték, hogy csak hitegették őket, hiszen a döntés január közepéig még nem született meg. "Sajtótájékoztatókkal kezdtük, volt bejelentett megmozdulásunk, így jutottunk el odáig, hogy ezzel az akcióval hívjuk fel a problémára a figyelmet." - mondta az [origo]-

nak a Greenpeace sajtósa arra kérdésre, hogy miért választották a tiltakozás illegális formáját.

A tüntetés első negyedórája rendkívül békésen telt. A kormányfői hivatal munkatársai meglepetten járkáltak ki-be az épületből. Volt aki morgott "Na, itt már mindent lehet", mások mosolyogva üdvözölték a kukoricát szóró fiatalokat: "Hoppá, bocsi, kiengedtek?".

Hamarosan megérkezett a Miniszterelnöki Hivatal biztonsági főnöke. Mondta, hogy kár, hogy nem jelentették be a tüntetést, mert így illegális. Kérdezte a tüntetőket, hogy meddig maradnak. Egy marcona, szakállas, hajpántos, táblát tartó aktivista azt mondta, hogy addig, amíg meg nem mondják, hogy mikor tárgyal a kormány a génmanipulált termékek importtilalmáról. A biztonsági főnök megígérte, hogy szól valakinek.Az első két rendőrjárőr tíz óra körül érkezett a helyszínre. Kétpercenként újabb és újabb rendőrök érkeztek, míg összesen körülbelül ugyanannyian lettek, mint az aktivisták: tizenöten. Amikor a rendőrség már komolyabb létszámban felvonult, és mindenkit igazoltattak, akkor megérkezett László Boglár kormányszóvivő is.

László kezet fogott Nemes Noémi kampányszervezővel, akit hamarosan elvittek a rendőrök. A kormányszóvivő megígérte, hogy másnap a kormány napirendre tűzi az importtilalom kérdését. "Ezt garantálni tudom. Nyitott kapukat döngetnek." Nemes ekkor megígérte a rendőröknek, hogy távoznak, céljukat elérték, választ kaptak a kérdésre. Lapát és seprű került elő az aktivisták buszából, a kellékkukoricát (amely nem volt génmanipulált) elkezdték összeszedni. A kormányszóvivő távozott, a rendőrök pedig előállították Nemes Noémit, és kihallgatásra szállították a kerületi kapitányságra. Később egy másik aktivistát is előállítottak. Nemest azért választották ki a rendőrök, mert úgy tűnt számukra, hogy ő volt az illegális tüntetés szervezője, mert utasításokat adott az összepakolásra és a távozásra társainak. Nemes viszont azt mondta, hogy ő nem szervező. Magyari Péter