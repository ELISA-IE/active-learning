Szabálytalan vizsgálatok paprikaügyben

Bizonytalanná vált, hogy felelősségre vonhatóak-e a tavalyi fűszerpaprika-ügyben érintett cégek azt követően, hogy kiderült: a paprikát vizsgáló hatóságok nem mindegyikének volt jogosítványa a szükséges vizsgálatok elvégzésére. Az egyik bíróság már hatályon kívül is helyezte a korábban kiszabott bírságról szóló határozatát két érintet céggel szemben - írja a Népszabadság.

A Legfőbb Ügyészségen szerdán tájékoztatják a nyilvánosságot a tavaly nyári paprikamérgezéssel kapcsolatos nyomozások állásáról - írja a Népszabadság. A fűszerpaprika-ügy tavaly nyáron robbant ki, amikor a Bács-Kiskun Megyei Állat-egészségügyi és Élelmiszer-ellenőrző Állomás, valamint a tisztiorvosi hivatal feljelentést tett, mert az általuk bevizsgált őrölt fűszerpaprika toxintartalma a megengedett határértéknél jóval magasabb volt. 

Az ellenőrzések során a Kalocsai Fűszerpaprika Rt., a Szegedi Fűszerpaprika Rt. és a sükösdi Házi Piros Paprika Kft. termékeiben találtak jelentős mértékben aflatoxint, amelynek rákkeltő hatása van. A nyomozás során kiderült, hogy a cégek a rossz 2003-as termés kiegészítésére külföldről - Brazíliában és Dél-Afrikában termett - fűszerpaprikát szereztek be. Az importból származó paprikát bekeverték a magyar termékbe, anélkül, hogy ezt a csomagoláson feltüntették volna. 

A kecskeméti ügyészség a napokban vádat emelt a Kalocsai Fűszerpaprika Rt. elnök-vezérigazgatója, kereskedelmi igazgatója és termelési igazgatója, valamint a sükösdi Házi Piros Paprika Kft. ügyvezető igazgatója ellen, ártalmas közfogyasztású cikkel való visszaélés, illetve fogyasztó megtévesztésének folytatólagosan elkövetett vétsége miatt. A Népszabadság információi szerint a szegedi városi ügyészség számára nem ilyen egyértelmű az ügy elbírálása. Szántó Gábor szegedi városi vezető ügyész elmondta: a Szegedi Paprika Rt. ügyében vádemelési javaslattal kapták meg a nyomozati anyagot. Tíz nap múlva várható döntés a vádemelésről. 

A Kalocsai Fűszerpaprika Rt. és a sükösdi Házi Piros Paprika Kft. korábban jogerősen pert nyert a Bács-Kiskun megyei, illetve a Tolna megyei élelmiszer-vizsgáló állomással szemben, mert sem a hatóságok, sem az általuk bevont laboratóriumok nem voltak akkreditálva mikotoxinok vizsgálatára, és a mintavételt is szabálytalan módon végezték. A Bács-Kiskun Megyei Bíróság ezért jogerősen hatályon kívül helyezte a kalocsai feldolgozóra kirótt 50 milliós és a sükösdi cégre kirótt 16 millió forintnyi minőségvédelmi bírságot.