Sikerágazat lehet az online piackutatás

Ötvenezer fős panelt hozott létre egy magyarországi piackutató társaság. A NetPanel.hu rendszerrel online médiakutatást hajtanak végre, az internetezők médiahasználati és vásárlási szokásait vizsgálják. A hatalmas, ugyanakkor gyors panel miatt sikerágazattá válhat az online piackutatás.

Ötvenezer fős panellel kutatja az internetfelhasználók szokásait az NRC NetPanel.hu. Magyarország legnagyobb online látogatói médiakutatásának 2005-ös adatfelvétele egy hete fejeződött be.

Az idei, négyhetes adatfelvétel során a kutatócégek lehetőséget adtak az internetezőknek, hogy jelentkezzenek az NRC online paneljébe - a NetPanel.hu-ba -, melynek tagjai vállalják, hogy rendszeresen részt vesznek különböző felmérésekben. Az ajánlatot több mint 20 ezer internetező fogadta el, a NetPanel.hu így már több mint 50 ezer tagot számlál. 

A gyors és megbízható online piackutatások alapja az úgynevezett online panel. Panelnek olyan válaszadói közösségeket nevezünk, melyek tagjai vállalták, hogy a panelt létrehozó piackutató felméréseiben rendszeresen részt vesznek. Az online panelek általában egy közösségi weboldalon keresztül működnek, ahova a tagok felhasználói név és jelszó segítségével léphetnek be.

Klenovszki János, az NRC ügyvezetője szerint egy ilyen létszámú panelre új piackutatási szolgáltatások sorozatát lehet felépíteni, így Magyarországon siker-üzletággá válhat az online piackutatás. Mindez annak is köszönhető, hogy ez a panelnagyság lehetővé teszi az internetezőkre reprezentatív online kutatások gyors elvégzését. A kutatócégek számára egy panel felépítése és karbantartása hatalmas értéket jelent, hiszen csak egy online panel segítségével lehet reprezentatív online kutatásokat készíteni, illetve elérni olyan speciális célcsoportokat, amelyek hagyományos adatfelvételi módszerekkel szinte elérhetetlenek. 

A szakember hozzátette, hogy egy ilyen nagyságú panelen a reprezentatív piackutatások sokkal gyorsabban bonyolíthatók le, mint más adatfelvételi módszerekkel. Ez annak köszönhető, hogy adott esetben a megfelelő mintanagyságnál jóval több internetezőnek is ki lehet küldeni a kérdőív kitöltésére felhívó e-mailt, így biztosítható, hogy a megrendelő rövid időn belül választ kapjon kérdéseire.