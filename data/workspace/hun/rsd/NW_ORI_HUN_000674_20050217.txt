Kezdődhet elölről a Simon Tibor-per

A Fővárosi Ítélőtábla csütörtökön új eljárásra utasította az elsőfokú bíróságot Simon Tibor egykori válogatott focista halála ügyében. Az indoklás szerint elsőfokú ítélet nem tárta fel pontosan a bűncslekmény körülményeit.

Hatályon kívül helyezte csütörtökön a Fővárosi Ítélőtábla Simon Tibor egykori válogatott focista halála ügyében hozott korábbi ítéletet. Az Ítélőtábla új eljárásra kötelezte az elsőfokú bíróságot. Az ítélethirdetést több esemény is megzavarta: a negyedrendű vádlott egyik hozzátartozója rosszul lett az örömtől, így ölben kellett kivinni a teremből. Ezt követően pedig a vádlottak barátai összevesztek az egyik fotóriporterrel, ezért megfenyegették, később a bíróság épülete előtt meg akarták dobálni hógólyóval.

A bíróság döntését azzal indokolta, hogy az elsőfokú ítélet megalapozatlan volt, mivel nem tárta fel pontosan a bűncselekmény körülményeit, emellett tévesen minősítették emberölésnek az esetet. Simon Tibort egy fővárosi szórakozóhely előtt 2002. április 21-én annyira megverték, hogy két nappal később belehalt sérüléseibe.

A másodfokú bíróság kifogásolta többek között, hogy első fokon nem vizsgálták meg külön-külön az egyes vádlottak cselekményét, hanem azokat együttesen kezelték. Azt sem tartották elfogadhatónak, hogy nem minden tanúvallomást vettek figyelembe, ráadásul nem is indokolták, hogy milyen állításokat miért fogadnak el bizonyítékként, másokat pedig miért nem találtak elfogadhatónak. A vallomások közötti ellentmondásokat sem próbálta feloldani az elsőfokú eljárás. A ténymegállapítások és az ítélet indoklása között nincs meg a logikai összhang - mondta a másodfokú bíróság.

A csütörtöki ítélet helyben hagyta az elsőrendű vádlott előzetes letartóztatását, a többi vádlott esetében azonban megszüntették a fogvatartást, de lakhely elhagyási tilalmat rendeltek el, így csak Budapest határian belül mozoghatnak szabadon.

Az ügyben 2004 júniusában hirdettek elsőfokú ítéletet, társtettesként elkövetett emberölés miatt Galambos Jánost 12, Országh Rolandot, Hegyesi Jánost 10-10, Hajnal Attilát pedig 8 év börtönbüntetéssel sújtotta a Fővárosi Bíróság. Az ítélet ellen mint a négyen fellebbeztek.