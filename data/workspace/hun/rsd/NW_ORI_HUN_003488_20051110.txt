Kimaradtak a liberális évek a Fidesz-videóból

A Fidesz megújult honlapján Így jöttünk címmel, rövidfilm látható a párt elmúlt tizenhét évéről. A film tényleg rövid, kimaradt belőle például a '98-as választások előtti nyolc év.

A hét végi szövetségi gyűlésen elhangzott beszédeken vagy az európai vezetők videó üzenetein kívül, a Fidesz megújult honlapjáról letölthető a párt történetét felvillantó néhány perces összeállítás. Az Így jöttünk címet viselő kisfilm, az oldal szerint "a Fidesz elmúlt tizenhét évéről" szól.

Az összeállítás a gyökerekkel kezdődik: szolid zenei aláfestéssel pörögnek a történelmivé vált 1988-89-es események. Orbán Viktor, Kövér László és Áder János mindenütt nagy szakállal, nagy bajusszal látható. Képsorokat látni a Fidesz fél-, majd egyéves születésnapjáról, majd az Orbán-beszédről Nagy Imre és mártírtársai újratemetésén. Végül a demokratikusan megválasztott országgyűlés első ülésnapját idézik fel, amikor az terem padsoraira narancsokat tettek a fiatal demokraták.

Ezt aztán nagy ugrás követi: a következő kép már a '98-as választások győztes éjszakáját mutatja. Orbán Viktor miniszterelnök-jelölt Deutsch Tamás, Pokorni Zoltán és Várhegyi Attila társaságában bejelenti, hogy a Fidesz megnyerte a választást.

Így a filmben, a párt történetéből kihagytak, gyakorlatilag nyolc teljes évet. Kimaradt két választási ciklus, mialatt a Fidesz liberális demokrata pártból, nemzeti konzervatív néppárttá alakult át, és több prominense elhagyta a pártot, visszavonult vagy máshol kezdett politizálni. A filmben egyáltalán nem szerepelnek például olyan, a kezdetben meghatározó személyiségek mint Fodor Gábor vagy Ungár Klára. Igaz, később mindketten a mára riválissá vált SZDSZ-ben folytatták politikai pályafutásukat.

A Fidesz-MDF-kisgazda koalíciós kormányzásából jobbára Orbán kézfogói maradtak meg a filmben. Kezet ráz többek között a visegrádi vezetőkkel, Juan Antonio Samaranch NOB-elnökkel, vallási felekezetek vezetőivel, Gerard Depardieu-vel. Láthatjuk a polgári kormányzás fontosnak ítélt mozzanatait: egy-egy képet a milleniumi ünnepségekről, autópálya-építésről, az esztergomi Duna-hídról, a Nemzeti Színházról vagy a Terror Házáról. Újra nézhetjük a 2002-es választások második fordulója előtt, a Kossuth téren rendezett tömegdemonstrációt. A választási vereségről nem számol be a film, amelyet az EP-kampányról készült képsorok zárnak.

A rövidfilmnek vannak humoros elemei is. Az egyik képsor például azt idézi fel, amikor az 1989-ben zajló egyeztetéseken, az MSZMP nevében tárgyaló Szűrös Mátyás szót ad Orban Viktornak, aki a szovjet csapatok feltétel nélküli kivonulását követeli. Aztán felszólal Antall József is, aki elmondja, hónapok óta ebben a kérdésben ért egyet először a fiatal demokrata pártvezetővel.

"Valóban kimaradtak állomások a Fidesz történetéből" - reagált megkeresésünkre Nyitrai Zsolt, a párt szóvivőhelyettese. Hozzátette: "Így az sem került bele például, amikor a rendőrség kivezényelt emberei több Fidesz-tagot igazoltattak 1988-ban, a március 15-i tüntetésen . Érthetően tizenhét év története nagyon nehen sűríthető bele nyolc percbe, de véleményünk szerint a legszimbolikusabb pillanatokat sikerült megörökítenünk."