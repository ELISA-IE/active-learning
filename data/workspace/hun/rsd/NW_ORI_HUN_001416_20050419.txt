Rendezte a tartozást a plázs szervezője

A Budapest Plázs szervezője kifizette a rendezvény korábbi működtetője által korábban felhalmozott több mint ötmilliós tartozást a Fővárosi Közterület-fenntartónak. A főváros az idei plázs engedélyének megadását korábban a tartozás kifizetéséhez kötötte.

A Budapest Plázs szervezői hétfőn kifizették a több mint ötmillió forintos tartozást a Fővárosi Közterület-fenntartó Rt.-nek (FKF). A Plázst szervező ARK Event Kft. átvállalta a rendezvény korábbi üzemeltetőjének kétéves tartozását.

A fővárosi kabinet még április elején döntött arról, hogy csak azt követően hajlandó foglalkozni a plázs idei engedélyezésének kérdésével, ha a szervezők rendezték tartozásukat. Az idei rendezvény másik feltétele, hogy a szervezők egyezzenek meg a XIII. kerületi polgármesterrel. A kerület vezetője ugyanis levélben tiltakozott a plázs idei megrendezése ellen, mivel tavaly sok helyi lakos tiltakozott a plázs miatt. 

ARK Event Kft. közleménye szerint a cég a továbbiakban mindent megtesz annak érdekében, hogy a korábbi rendezvényekkel kapcsolatban felmerült problémákat mielőbb orvosolja. A Budapest Plázs közterület-használati kérelmét várhatóan szerdán tárgyalja a főváros városképvédelmi bizottsága.