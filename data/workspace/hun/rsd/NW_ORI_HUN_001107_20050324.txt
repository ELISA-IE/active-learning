Ösztöndíjasokat foglalkoztat a munkaügyi tárca

Az idei évtől járulékkedvezménnyel támogatja a költségvetés a pályakezdő fiatalokat, az ötven év feletti munkanélkülieket, valamint a gyedről, gyesről, ápolási díjról visszatérőket foglalkoztató munkáltatókat. A Foglalkoztatáspolitikai és Munkaügyi Minisztérium példaértékű pályázatot hirdetett pályakezdő fiatalok tárcán belül történő ösztöndíjas foglalkoztatására.

A januártól bevezetett ösztöndíjas foglalkoztatás célja, hogy a pályakezdő fiatalok a szakmai készségek megszerzése érdekében gyakorlati munkatapasztalatot szerezhessenek. Az újdonságnak tekinthető foglalkoztatási jogviszonyt a hozzá kapcsolódó járulékkedvezmény teszi előnyössé a munkáltatók számára. A munkaügyi tárca a pályakezdők minisztériumon belüli alkalmazásával az ösztöndíjas foglalkoztatást próbálja népszerűsíteni. 

Az ösztöndíjas önálló munkakörrel nem rendelkezik, hanem a minisztérium adott szervezeti egységében zajló feladatokról, hatáskörökről, az ott folyó munkákról szerez tapasztalatot. Az ösztöndíjas foglalkoztatási 2005. május 1-jétől 9 hónapig tart heti 30 órás időtartamban. Az ösztöndíja havi bruttó 90 ezer forint, amely a minimálbér összegéig adómentes. Ösztöndíjas foglalkozatásra azok a pályakezdő fiatalok jelentkezhetnek, akik a 30. életévét még nem töltötték be, és a diplomájuk megszerzésére két éven belül került sor, továbbá nem állnak munkaviszonyban, közalkalmazotti jogviszonyban, közszolgálati jogviszonyban vagy szolgálati jogviszonyban. 

Az ösztöndíjasokat foglalkoztatáspolitikai, nemzetközi, EU-s támogatások, sajtó, kommunikációs szakterületeken várják. A jelentkezésnél előnyt jelent a német, angol, francia nyelvtudás, illetve a felhasználói szintű számítástechnikai ismeret. A pályázatokat az FMM Humánpolitikai Főosztályára kell írásban beküldeni. 