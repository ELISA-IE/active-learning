Nem kívánják a halat Srí Lankán

A cunami óta gondban van a halászat Srí Lankán. Az iparágat azonban nem csak maga az árhullám pusztította, hanem a halat újabban elutasító emberek hozzáállása is sújtja. Sokan ugyanis a tengerbe veszett emberek miatt nem esznek tengeri finomságokat, sőt olyan rémhírek terjednek, hogy a halak az áldozatokból származó vírussal fertőzöttek - írja a Los Angeles Times.

Keerthi Munasinghe mindig is nagy halevő hírében állt, és soha nem képzelte volna, hogy eljön az a nap, amikor úgy ül le méregerős kókuszpálinkát inni, hogy ne majszoljon mellé egy kis fűszeres halat. Csakhogy a december 26-i szökőár óta - ami több mint 30 ezer embert ölt meg Srí Lankán, és sokak maradványait sodorta ki a nyílt óceánra - a férfi törölte étrendjéből a tengeri finomságokat - írja a Los Angeles Times.

Ő és sok millió honfitársa is úgy hiszi, hogy az Indiai-óceán tengeri élőlényei a vízbe veszett áldozatokból laktak jól. "Imádom a halat, de eltelik egy kis idő, mire újra eszek egyet is" - mondja. "A mi falunkban három embert sodort ki az ár a tengerre. Utána egyesével újra partra vetették őket a hullámok, és mindegyik maradványain látszottak a halak harapásai" - teszi hozzá.

A szökőár morbid és nem várt következménye a tönk szélére sodorta a cunami által amúgy is komolyan érintett halászatot a szigeten. A tengeri herkentyűk ára már a felére csökkent, miközben a csirkehús ára jelentősen emelkedett. Sok Srí Lanka-i ugyanis inkább szárnyast eszik hal helyett. A helyzeten csak rontott az az SMS-ben terjedő rémhír, hogy a halak megfertőződtek egy az emberi maradványokból származó - valójában nem létező - vírussal. 

A halászok képviselői emiatt egy tál tengeri finomsággal jelentek meg a napokban a colombói elnöki palotában az egyik kormányülésen. A halászok azt kérték a kormánytagoktól, hogy fogyasszák el a halakat, rákokat és kagylókat. A kormány azonban már ez előtt az akció előtt is igyekezett a tenger gyümölcseinek fogyasztására buzdítani az embereket - kevés sikerrel.

"Tudományosan semmi sem bizonyítja, hogy a cunami után kifogott halat nem lehet elfogyasztani" - közölte Nimal Siripala de Silva egészségügyi miniszter. "Ez csak pszichológiai mítosz, és biztos vagyok benne, hogy idővel elmúlik". A probléma jelentőségét jelzi, hogy az Egészségügyi Világszervezet Colombóba látogató főigazgatója, Lee Jong sajtótájékoztatón jelentette be, hogy "Amióta megérkeztem Srí Lankára, csak halat eszek".

Ez azonban nem hatotta meg az egyszerű embereket, akiknek nem az a fő bajuk a hallal, hogy esetleg mérgező lehet. "A baj a fejemben van" - mondja Wickrama Arachchige Prassaba Ajith, colombói tuktuk-sofőr - "Azért nem eszek halat, mert ha ezt teszem, akkor a halak éáltal megevett emberek jutnak az eszembe" - idézte a Los Angeles Times.