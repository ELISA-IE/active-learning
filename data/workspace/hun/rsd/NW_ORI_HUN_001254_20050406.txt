Még egy évig maradhatnak a színlelt szerződések

Egy hamarosan Országgyűlés elé kerülő indítvány elfogadásával 2006. június 30-ig nem büntethetné a kényszervállalkozásokat az adóhatóság - értesült a Világgazdaság.

Pető Iván (SZDSZ) a Világgazdaságnak elmondta: a tavalyihoz hasonló indítványt nyújt be a napokban, mely azt szorgalmazza, hogy az adókról, járulékokról és egyéb költségvetési befizetésekről szóló törvényt ismét módosítsák, vagyis az eddigi szabályozáshoz képest újra egy évvel hosszabbodjon meg a moratórium határideje. 

Ha az Országgyűlés elfogadja az indítványt, az adóhatóság 2006 közepéig nem büntetheti a hazai vállalkozásokat a színlelt szerződések miatt. Számuk a becslések szerint 400 ezer körülire tehető.

A munkaügyi felügyelők bírságolnak

Az adóellenőrök munkája ugyan korlátozott lesz, a munkaügyi ellenőrök viszont dolgozhatnak a leleplezésen, továbbra is átminősíttethetik vagy megszüntettethetik a munkaviszonyt színlelő szerződéseket. A munkaügyi felügyelők ebben az évben eddig kilencmillió forint bírságot gyűjtöttek be a kényszervállalkozóktól és azok "munkaadóitól".

A korábbi tervek szerint az önfoglalkoztatói törvény legalizálta volna a leplezett munkaviszonyokat, a munkaadói szövetségek azonban úgy vélik, hogy ez sem oldaná meg a problémát.