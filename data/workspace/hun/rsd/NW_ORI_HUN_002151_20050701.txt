Megvannak az új gyógyszerárak

Péntektől 1200 gyógyszer drágább lesz, kétszáz pedig olcsóbban kapható. A dráguló orvosságok kétharmadánál az áremelkedés száz forintnál kisebb összeg, további harminc százaléknál átlagosan ötszáz forint. Ami a nem támogatott készítményeket illeti, ezek közül 133 drágul, húsz pedig olcsóbb lesz. Az új gyógyszerárak már olvashatók az interneten.

Péntektől sok gyógyszer ára megváltozik. Mintegy 1200 készítmény drágul, kétszáz pedig olcsóbbá válik. A július elsejei gyógyszerárváltozások oka az úgynevezett fixesítés, ami azt jelenti, hogy a lényegében azonos hatású, de más és más néven forgalmazott és eltérő árú készítmények megvásárlásához az Országos Egészségbiztosítási Pénztár a jövőben azonos összegű támogatást nyújt. Így az adott csoporthoz tartozó legolcsóbb termék árához szabják a támogatás összegét. 

Tehát, ha egy ezerforintos termék árából 900 forintot az egészségbiztosító fizet, akkor ezt az összeget adja az azonos hatású, háromezer forintos készítményhez is, ami így jóval drágább lesz, mint eddig. (Korábban százalékos arányban határozták meg a támogatást.) A hatezer támogatott orvosságból mintegy kétezer kerül a fix összeggel támogatottak körébe. Az árváltozás az egészségbiztosítónak az év második felében mintegy 4,3 milliárd forint megtakarítást hozhat.  A dráguló 1200 orvosság kétharmadánál az áremelkedés száz forintnál kisebb összeg, további harminc százaléknál átlagosan ötszáz forint. Körülbelül ötszáz gyógyszernek nem változik az ára. Bizonyos termékek ugyanakkor ingyenessé válnak: a szívinfarktus megelőzésére szolgáló kétféle spray-hez és egy tablettához térítésmentesen jutnak a betegek. 

Ami a nem támogatott készítményeket illeti, ezek közül 133 drágul, húsz pedig olcsóbb lesz. Jelentősebb, 500-1000 forintos emelkedés a potencianövelő szereknél lesz, a fogamzásgátlók ára 28-140 forinttal nő. A hatezer szert tartalmazó lista most bővül is 67 új készítménnyel. Arról, hogy az egyes termékek ára pontosan mennyivel változik, a Weborvoson olvashatnak.