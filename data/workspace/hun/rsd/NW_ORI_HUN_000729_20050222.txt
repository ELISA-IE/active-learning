Kokainpartin izgulnak férjükért az orosz újgazdag nők

A kemény munkából páncélozott dzsipekkel hajtanak a kokainpartikra, és rettegnek attól, hogy férjük lelép egy gyönyőrű titkárnővel - nagyjából ilyen az orosz újgazdag nők élete egy milliomos nő könyve szerint. A mű főhőse a szerző maga, és valamennyi barátja szerepel benne. "Az átlagember a regényt elolvasva jobban megérthet minket, milliárdosokat" - nyilatkozta az írónő.

Egy orosz újgazdag nő regényt írt sorstársai életéről, akik Moszkva legelőkelőbb negyedében élnek, ahol a legszerényebb villák is néhány millió dollárba kerülnek. 

A könyv bevallottan önéletrajzi ihletettségű: a főhősnő férjét is megölik, ahogy az írónő első férje is merénylet áldozata lett. Kokainpartik, férfisztriptíz-bárok és vásárlások állnak a regény cselekményének középpontjában, a női szereplők pedig Maseratival és páncélozott dzsipekkel vonulnak egyik mulatságról a másikra, míg otthonukban robotolnak a házi alkalmazottaik. 

Természetesen az újgazdag hölgyek élete sem csupa móka és kacagás: leginkább amiatt szoronganak, hogy férjük, illetve barátjuk lelép egy csodálatos titkárnővel. 

"Majdnem minden barátom szerepel a könyvben" - mondta a szerző, Okszana Robszkij, hozzátéve: "akik eddig szerettek, azok továbbra is szeretnek, akik pedig nem szerettek, azok nem fognak megkedvelni, még akkor sem, ha dicshimnuszokat írok róluk". Így kiderül az, hogy az egyik barátnője azért festette be uszkárját, hogy a színe passzoljon a ruhájához, míg egy másik újgazdag hölgy a betegeskedő kutyuskáját Floridába vitte állatorvoshoz.

"Az orosz elit nem áll sem jobb, sem rosszabb emberekből, mint az orosz társadalom. Az különbözteti meg az orosz újgazdagokat a többiektől, hogy keményen dolgoznak. Míg a középosztálybeliek 9-től 6-ig dolgoznak és utána hazamennek, söröznek, meccset néznek, addig a milliárdosok ritkán fejezik be este 10 előtt a munkát" - nyilatkozta a BBC-nek Okszana Robszkij, akié korábban a Nyikita névre hallgató testőrnői ügynökség volt.

Az újdonsült írónő örül annak is, hogy nemcsak az oligarchia tagjai körében népszerű a könyve, hanem az átlagemberek (különösen a nők) is szívesen olvassák: "a könyvem nyomán vélhetően nem fognak rossz dolgokat gondolni a gazdagok életéről, és megértik, hogy nekik is vannak érzéseik, szoktak szerelembe esni, civakodni és sírni" - fogalmazott a szerző.

A könyv egyből bestseller lett Oroszországban, főleg a nők körében népszerű. Az egyik neves orosz producer már meg is vette a mű vetítési jogait, és állítása szerint jövőre már a mozikba kerülhet a film. A főszerepet pedig maga a mutatós írónő játszhatná az ígéretek szerint, ahogy a regény is az ő és barátnői életéről szól.

Az orosz kritikusoknak azonban nem tetszik a regény, elég megsemmisítően írnak a mű stílusáról és az irodalmiság hiányáról. De ez természetesen az átlagolvasót nem zavarja: 50 ezer példányt vettek az első tíz napban.