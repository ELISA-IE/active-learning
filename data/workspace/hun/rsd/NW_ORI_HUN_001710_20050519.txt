Esőzés nehezíti a közlekedést országszerte

Több mint hétszáz esetben riasztották a tűzoltókat az éjszaka folyamán az országon szerdán délutántól átvonuló vihar okozta károk miatt. Sok helyen okozott gondokat a vasúti közlekedésben is a vihar: Debrecen és Hajdúszoboszló között még mindig vonatpótló autóbuszok járnak.

A szerdai vihar elsősorban két megyében, Hajdú-Bihar, valamint Szabolcs-Szatmár-Bereg megyében okozott károkat. Mindkét megyében fák dőltek ki, tűzfalak, illetve kémények dőltek le és a házak tetőszerkezetét érte károsodás - közölte az MTI-vel Dobson Tibor, az Országos Katasztrófavédelmi Főigazgatóság szóvivője.

Hajdú-Bihar megyében Hosszúpályi és Hajdúbagos településeken, továbbá Debrecenben és környékén voltak a nagyobb károk, míg Szabolcs-Szatmár-Bereg megyében Nyírlugos, Csenger és Tyukod települése szenvedte a legnagyobb károkat. A szerdai vihar az ország minden megyéjét érintette, szinte mindenütt károkat okozott, az említett kettőn kívül azonban a többi megyében csak kisebb károk voltak.A Pest megye területén szerda késő estétől csütörtök hajnalig átvonuló zivatar miatt összesen 36 esetben riasztották a tűzoltókat, legtöbbször a házak pincéiben álló víz kiszivattyúzására, két alkalommal pedig a villám keltette tűz miatt - közölte a tűzoltóság ügyeletese csütörtök reggel az MTI-vel. A vihar elsősorban Érd, Monor, Cegléd térségében okozott gondokat. Érden és Dabason a lesújtó villám melléképületeket lobbantott lángra, a tüzet azonban rövid időn belül sikerült eloltani. Monoron egy építkezés területén több 100 köbméternyi mennyiségben gyűlt össze az esővíz, kiszivattyúzására több egységet is be kellett vetni az éjjel. Ráckeve és több környékbeli helység házainak pincéit öntötte el a hirtelen lezúdult csapadék.

Több helyen okozott gondokat a vasúti közlekedésben az országon szerda délutántól átvonuló vihar. Debrecen és Hajdúszoboszló között még vonatpótló autóbuszok járnak, a dél-balatoni vasútvonalon viszont már menetrend szerint közlekednek a vonatok. A Debrecen és Ebes közötti vasútvonalon a viharos erejű szél fákat döntött a vasúti pályára, leszakadt a vezeték-rendszer, vezetéktartó oszlopok dőltek ki.

Az utasokat Debrecen és Hajdúszoboszló között vonatpótló autóbuszok szállítják. Az InterCity Rapid vonatok Debrecen-Füzesabony-Hatvan felé kerülnek, a Tisza expressz Miskolc érintésével közlekedik, a Budapest-Nyíregyháza közötti InterCity vonatok pedig Karcag-Tiszafüred-Debrecen érintésével, ugyancsak kerülő útvonalon közlekednek. Késésekre azonban ennek ellenére is számolni kell. A dél-balatoni vasútvonalon szerda este 11 órára helyreállították a vihar következtében leszakadt felsővezeték-rendszert, így ott a vonatok már menetrend szerint közlekednek. A vihar okozta károk felmérése még nem fejeződött be, de a jelenlegi becslések szerint a vasúttársaság kára akár a 100 millió forintot is elérheti. 