Lezuhant egy helikopter Tolna megyében

Lezuhant egy mezőgazdasági helikopter Tolna megyében vasárnap délelőtt. A pilóta az égő gépben halt meg. Az elmúlt tíz napban már kétszer történt baleset ugyanilyen géptípussal.

Életét vesztette annak a Kamov típusú mezőgazdasági helikopternek a pilótája, amelyik vasárnap délelőtt zuhant le Tolna megyében - tájékoztatott a Tolna megyei Rendőr-főkapitányság ügyeletese. Daubner Gabriella, a főkapitányság osztályvezetője elmondta, hogy a helikopter a Tolna megyei Báta határában, a településtől több kilométerre, egy kukoricatáblába zuhant és kigyulladt. A pilóta az égő gépben vesztette életét. A helyi rendőrség és a tűzoltók 10 óra 40 perckor kaptak riasztást.

Az elmúlt tíz napban ugyanezzel a géptípussal már történt két baleset, az egyiknél szintén meghalt a pilóta. Július 23-án a Pest megyei Mikebuda közelében zuhant le egy Kamov eddig tisztázatlan okokból, a pilóta a helyszínen életét vesztette. Két nappal korábban a Csongrád megyei Csanádpalota külterületén egy másik, szintén Kamov típusú mezőgazdasági helikopter szenvedett balesetet felszállás előtt a földön. A gép forgó rotorja eddig ismeretlen okból leszakadt, és a pilótafülkébe vágódott. Annál az esetnél a pilóta a csodával határos módon csak könnyebb sérüléseket szenvedett. 

A Polgári Légiközlekedési Hatóság igazgatóhelyettese, Becske Loránd elmondta: a két korábbi baleset kapcsán már utasították a Kamov helikopterek üzemeltetőit a biztonsági ellenőrzésre, így csak annak elvégzése után repülhetnek az ilyen típusú gépek. A vasárnap lezuhant Kamov is átesett az ellenőrzésen, melynek során elsősorban a helikopterek úgynevezett dinamikus rúdját vizsgálják meg. Ez az alkatrész szabályozza a rotor dőlésszögét, ezzel lehet kormányozni a gépet  - tette hozzá Becske Loránd. Szükség esetén újabb utasítást is adnak a Kamov helikopterek repülésével kapcsolatban az üzemeltetőknek, de egyelőre még nincsenek információik a vasárnapi baleset lehetséges okairól - mondta a szakember.