Ötven felkelőt öltek meg Irakban az amerikaiak

Nagyszabású amerikai hadműveletek folynak Irakban, amellyekkel gátat akarnak vetni külföldi fegyveresek beszivárgásának a szomszédos Szíria felől. Az utóbbi két napban ötven felkelőt megöltek, százat foglyul ejtettek az amerikai-iraki erők.

Amerikai tengerészgyalogosok ötven felkelőt öltek meg pénteken és szombaton a nyugat-iraki határvidéken indított újabb amerikai hadműveletben. Így akarnak gátat szabni a külföldi fegyveresek beszivárgásának a szomszédos Szíria felől. Washington feltételezését, hogy a szíriai határon át fegyveresek jutnak Irakba, segítendő az ottani lázadókat, Damaszkusz határozottan tagadja.

A Spear (Lándzsa) hadműveletben ezer amerikai és sok iraki katona vesz részt harckocsik támogatásával. Az akciók során körülbelül száz felkelőt foglyul ejtettek, továbbá egy karabilai bunkerben ráakadtak négy iraki túszra, akik megbilincselve a falhoz voltak láncolva, és verések nyomai látszottak rajtuk.