Beperelné pánikoló utasait egy brit légitársaság

Egy brit légitársaság perrel fenyeget, mert vasárnap két alkalommal is megakadályozták egyik gépének felszállását. Az utasok állítása szerint ömlött az üzemanyag a gép tartályából. A repülő végül épségben hazaért, műszaki hiba nem lépett fel, a cég szóvivője szerint mindössze túltöltötték a tankot.

Vasárnap az utasok lázadása miatt két alkalommal is el kellett halasztani a Phuket légitársaság Bangkokból az angliai Gatwickbe tartó járatának felszállását. A gép egy napon keresztül vesztegelt az Egyesült Arab Emirátusok Sharjah repülőterén, ahol eredetileg csak üzemanyagért álltak meg.

A gép első alkalommal már úton volt a kifutópálya felé, amikor néhány utas kiabálni kezdett, hogy ömlik az üzemanyag a gép jobb szárnyából. Az utastérben kitört a pánik, rövidesen mind a háromszáz utas azt követelte a kapitánytól, hogy azonnal állítsa le a gépet, ne szálljon fel. A kapitány az utasok kénytelen volt megszakítani a felszállást, és elrendelte a gép átvizsgálását.

Második alkalommal a gép már elrugaszkodott a földtől, amikor az utasok helyükről felpattanva azt kiabálták, hogy tűz ütött ki a gépen, bár ennek semmi látható jele nem volt. Mivel a légi utaskísérők nem tudták lecsitítani a pánikoló utasokat, a kapitány kénytelen volt visszakormányozni a gépet a kifutóra.

Végül hétfőn reggel, 36 órával a bangkoki felszállás után az utasok többsége ugyanazzal a géppel szerencsésen Gatwickbe érkezett. Harminc utas továbbra sem volt hajlandó felszállni a gépre, így ők valamivel később egy másik légitársasággal értek földet Angliában.

A Phuket légitársaság jogi lépéseket fontolgat a pánikkeltő utasok ellen. Gordon McFarland, a cég szóvivője szerint semmilyen veszély nem fenyegette az utasokat, a repülés során technikai probléma nem merült fel. Mindössze annyi történt, hogy első alkalommal a földi csapat túltöltötte a gép tankját - idézi a BBC.