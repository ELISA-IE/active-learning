Az ombudsman előtt egy autista fiú ügye

Ombudsmanhoz fordulnak, de akár Strasbourgig is elmennek egy autista fiú szülei, mert úgy látják, hogy Magyarországon megoldatlan gyerekük ellátása - írja a Népszabadság.

Az ombudsmanhoz fordultak egy autista fiú szülei, mert úgy látják, hogy nincs megfelelő ellátás a 18 éves kort betöltött beteg gyerekük számára. A fiút zárt osztályra szállították, amikor végső elkeseredésükben mentőt hívtak az őrjöngő gyerekhez a szülei. Ott azonban más pszichés betegekkel zárták össze, az édesanya, Janovszky Károlyné szerint a betegek élete az intézményekben maga a pokol, nincsenek felkészülve az autisták kezelésére. 

18 éves korig van egy speciális intézmény a számukra, ott sem volt megfelelő az ellátásuk, de nem voltak összezárva más, pszichés betegekkel - mondta az édesanya a Népszabadságnak. Felnőttek azonban már nem vehetik igénybe az intézményt. A drogosokat, alkoholistákat, skizofréneket egy helyre zárják, ráadásul még ápoló, gondozó, gyógyító is alig-alig akad. Ha erősödnének a fiú rohamai, sehova sem tudnánk fordulni, mert itthon az ilyen betegek gyógykezeléséhez és rehabilitációjához nincsenek megfelelő körülmények - mondja Janovszkyné, aki jogi segítségért Baltai Leventéhez, a TASZ szakértőjéhez fordult, aki precedensnek tekinti az esetet. 

Szilágyi Júlia, az ombudsmani hivatal pszichiátriai betegekért felelős szakértője a Népszabadságnak elmondta: tucatjával jönnek a panaszok a pszichiátriai betegek ellátásával kapcsolatban, ápolók, gondozók, orvosok többszörösére lenne szükség, hogy javuljon a helyzet.