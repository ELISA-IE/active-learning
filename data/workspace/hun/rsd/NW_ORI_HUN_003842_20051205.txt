Vörös kristály segíthet a kereszt és félhold mellett

A nemzetközi Vöröskereszt mozgalom új emblémájáról dönthetnek hétfőn és kedden a genfi konvencióhoz csatlakozott 192 ország küldöttei Svájcban. Az eddig jelképeknél sokkal semlegesebb vörös kristály hosszú évtizedek vitájára tehet pontot a nemzetközi szervezet és Izrael között, javíthat a közel-keleti segélyszervezetek kapcsolatain, és nem mellékesen 35 millió dollár sorsa is tőle függ.

Egy csúcsára állított vörös négyzet lehet a Vöröskereszt és a Vörösfélhold Nemzetközi Értekezletének (ICRC) új emblémája, ha a témában december 5-6-ára Svájcba összehívott konferencia résztvevői is rábólintanak a javaslatra. A gyűlésre a genfi konvencióhoz csatlakozott 192 országból érkeztek résztvevők. 

A javaslat szerint az embléma fehér háttér előtt sarkára állított vörös négyzet lehet, mivel ez a forma mentes mindenféle politikai, vallási és kulturális jelentéstől. Az új embléma - a "vörös kristály" - minden értelemben egyenlő lenne a jelenleg használt vörös kereszttel és vörös félholddal. Az ICRC közleménye szerint az új jelkép jobb védettséget biztosíthat a hadseregek egészségügyi egységei, illetve a nemzetközi segélymunkások számára ott, ahol az eddigi emblémák - politikai, vallási vagy más okokból - erre nem voltak alkalmasak. 

A vörös kristály lehetőséget nyújt az ICRC olyan nemzeti szervezeteinek is, amelyek eddig hiába kértek saját emblémát, mivel problémát okozott nekik a meglévők használata. Az érintett szervezeteknek azért nem adtak engedélyt külön emblémákra, mert a túl sokfajta jelkép veszélyeztette volna az általuk elvileg nyújtott védelmet. A nemzeti szervezetek kombinálva is használhatják majd az új és a már meglévő jelképeket. 

Egyetlen állam van, ahol saját jelképet alkalmaznak: Izrael. A Magen David Adom egyesület (MDA) vörös Dávid-csillagot használ, amit nem ismernek el nemzetközileg. A szervezet ezért nem tagja az ICRC-nek, amit sokan igazságtalannak tartanak Izraelben. A gond csak az, hogy a hatágú csillag egyben Izrael állami jelképe is, és az arab államok számtalanszor közölték: soha nem egyeznének bele az izraeli jelkép elismerésébe. Az erről szóló vita évtizedek óta húzódik.

A mostani konferencián az embléma mellett várhatóan elfogadják azt az előírást is, miszerint a nemzeti segélyszervezetek csak saját államuk határain belül használhatják saját jelképüket. Ennek értelmében az MDA nem használhatná emblémáját a megszállt területeken. 

Az Izraellel évtizedek óta tartó vitának komoly anyagi vonzata is van. A Vöröskereszt amerikai szervezete ugyanis öt éve nem fizeti be tagsági díjait a nemzetközi szervezetnek - Izrael kihagyása miatt. Ez eddig körülbelül 35 millió dolláros kiesést jelentett. Az új embléma ezt a gondot is megoldhatná, ráadásul az izraeli szervezet jelezte: kész használni a "vörös kristályt", és megállapodott a palesztin Vörösfélholddal, hogy közösen tevékenykednek a megszállt területeken. 

Csakhogy gördülhetnek még akadályok a vörös kristály útjába. Több arab állam ugyanis úgy tekint rá, mint egy Izrael felé tett engedményre. Ráadásul az 56 országot tömörítő iszlám értekezlet tagjai szerint a Golán-fennsík miatt Szíriával is hasonló megállapodást kellene kötniük az izraelieknek, mint a palesztinokkal. A fennsíkra ugyanis nem engedik be a szíriai Vörösfélholdat. 

A kérdéses államok így megfúrhatják az ICRC-nek otthont adó Svájc diplomatáinak több hónapos erőfeszítéseit, hogy tető alá hozzák az egyezséget az új jelképről. Sokan emiatt aggódva tekintenek a konferencia elé, ám mások szerint a többség így is támogatja az új emblémát, amely az elvárások szerint komoly változásokat hoz majd a szervezet életében - írja a BBC News. A vörös kristályt ugyanis számos - főleg vegyes vallású vagy sokkal semlegesebb jelképre vágyó - ország alkalmazza majd. 