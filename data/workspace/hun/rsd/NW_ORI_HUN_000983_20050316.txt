A rendőrök sem árulják el, csalt-e Szász Károly

Sem a Nemzeti Nyomozó Iroda, sem Szász Károly, a Pénzügyi Szervezetek Állami Felügyelete (PSZÁF) egykori vezetőjének ügyvédje nem árult el semmit arról, mi történt Szász szerdai gyanúsítotti kihallgatásán. A rendőrség azzal gyanúsítja, hogy 2000-2001-ben vezetése alatt a PSZÁF olyan szerződésekért fizetett ki pénzt, amelyek mögött teljesítés nem állt. A nyomozók szerint ez csalás, hűtlen kezelés gyanúját veti fel.

Szerdán délelőtt gyanúsítottként hallgatták meg Szász Károlyt, a Pénzügyi Szervezetek Állami Felügyeletének (PSZÁF) egykori vezetőjét a Nemzeti Nyomozó Iroda emberei. Az [origo] Szász ügyvédjénél, Futó Barnabásnál érdeklődött az ügy fejleményeiről, aki azonban azzal hárította el a válaszadást, hogy védence arra kérte, senkinek ne nyilatkozzon. Korábban a Magyar Rádiónak kijelentette: az okirat-hamisítás ügyében akartak kérdést feltenni Szász Károlynak, aki megtagadta a vallomástételt. A Nemzeti Nyomozó Iroda sajtóreferense is csak annyit mondott szűkszavúan: nem nyilatkoznak.

Szászt két hónapja gyanúsította meg a Nemzeti Nyomozó Iroda a PSZÁF által 2000-2001-ben kötött kötött megbízási szerződések miatt kétszázkilenc rendbeli felbujtóként elkövetett magánokirat-hamisítással. A nyomozás még Szász Károly 2003. július 16-i bántalmazása után nem sokkal Keller László akkori közpénzügyi államtitkár feljelentése alapján indult ismeretlen tettes ellen. A feljelentés szerint a PSZÁF-nál teljesítés nélküli kifizetések történtek a belső munkatársaknak megbízási szerződések alapján, ami hűtlen kezelés, csalás gyanúját vetheti fel.

Szász Károly ügyvédje korábban az idézéssel kapcsolatban azt mondta: lehetséges, hogy az eddigi okirat-hamisítás mellett a jóval súlyosabban minősülő hűtlen kezelés bűncselekménye is felmerül. Ezt a vádat azonban az ügyvéd megalapozatlannak nevezte. Szász végig tagadta, hogy bűncselekményt követett volna el. Ügyvédje pedig korábban azt nyilatkozta: az eddigi tanúkihallgatások egyértelművé tették, hogy minden kifizetés és megbízási szerződés mögött valós teljesítés állt.