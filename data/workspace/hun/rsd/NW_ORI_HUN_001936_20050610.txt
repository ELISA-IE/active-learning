Három helyről kaphat pénzt a túzokot etető gazda

Hétfőtől válik nyilvánossá az uniós természetvédelmi területek pontos listája. Az ország területének 20 százaléka, közel 400 ezernyi földterület tartozik az Unió ökológiai hálózatához, a Natura 2000-hez. Az EU többlépcsős támogatási rendszerrel próbálja érdekeltté tenni a gazdákat, hogy megóvják a földjeiken élő védett állatokat és a növényeket. Három helyről kaphat pénzt például az a gazda, akinek kukoricásában rendszeresen megfordul a túzok. 

Háromféle támogatásban is részesülhetnek majd azok a magyar gazdák, akiknek a földje az Unió ökológiai hálózatához, vagyis a Natura 2000 területek közé tartozik. Az EU ugyanis többlépcsős támogatási rendszerrel próbálja érdekeltté tenni a gazdákat, hogy megóvják a földjeiken található természeti értékeket, többek között az uniós védelem alatt álló 111 hazai ritka állatfajt, 91 madárfajt, valamint 40 védett növényfajt.  Az pedig, hogy pontosan milyen területek tartoznak a Natura 2000 alá, hétfőtől válik nyilvánossá, a környezetvédelmi minisztérium ugyanis ekkortól hirdeti ki az uniós oltalom alá eső területek helyrajzi számait. 

Az uniós tagállamoknak a madárvédelmi és élőhelyvédelmi irányelvek alapján kötelező kijelölni a védett területeket. Például azokat az élőhelyeket, ahol túzok, fekete gólya vagy réti sas előfordul. Az erről szóló kormányrendelet tavaly novemberben már megszületett, de a jogszabály a területek pontos térképi megjelölését nem tartalmazta. A most nyilvánosságra hozott lista értelmében a Natura 2000 területek Magyarországon közel 400 ezer helyrajzi számhoz tartozó földterületet érintenek, az ország területének 20 százalékát. A területek pontos megjelölését pozitív lépésnek tartják a civil szervezetek is. Kavrán Viktória, a WWF munkatársa az [origo]-nak elmondta: a Natura 2000 területeket már az uniós csatlakozás időpontjában, 2004 májusában ki kellett volna hirdetni, méghozzá pontos helyrajzi megjelöléssel. Hazánk ehhez képest közel egy évet késett. 

A védett területek arányát tekintve hazánk az uniós tagállamok középmezőnyében helyezkedik el. A legnagyobb arányú ökológiai hálózattal Dánia rendelkezik, az ország területének 36 százaléka tartozik ide. A legkevesebb pedig Franciaországban található, mindössze az ország területének 8 százaléka tartozik uniós védelem alá.

Persányi Miklós környezetvédelmi miniszter pénteki sajtótájékoztatóján elmondta: azoknak a gazdáknak, akiknek a földje a Natura 2000-hez tartozik, a természeti értékek megőrzése érdekében semmilyen korlátozásra nem kell számítaniuk. Az itt élő fajok ugyanis fennmaradásukat annak köszönhetik, hogy az ott zajló tevékenység már évtizedek óta változatlan formában zajlik. A jogszabály olyan intézkedéseket ír elő, amelyek célja, hogy megőrizze a természeti értékeket, és az adott területre jellemző művelési móddal ellentétes tevékenységet tiltsa. Így például tilos lesz a gazdáknak, hogy a védett területen teniszpályát vagy utat építsenek.  

Haraszthy László, a környezetvédelmi minisztérium helyettes államtitkára az [origo]-nak elmondta: a gazdákat anyailag is ösztönzik majd a védett területek megóvására. A területalapú támogatásokra például az összes földművelő pályázhat, agrár-környezetgazdálkodási pénzekre viszont csak azok a gazdák, akik hajlandók arra, hogy a például a túzok megóvása érdekében a földjüket május helyett júniusban kaszálják. Ezenfelül valószínű, hogy az EU 2007-től különkeretet különít majd el, amire a Natura 2000 területek tulajdonosai pályázhatnak.

A gazdák a nemzeti parkoktól, a környezetvédelmi hatóságoktól, a civil szervezetektől, valamint a falugazdászoktól kaphatnak információt arról, hogy a földjük a Natura 2000 területek közé tartozik-e. Hétfőtől pedig 90 nap áll a rendelkezésükre, hogy kifogásokat tegyenek a területkijelölésekkel kapcsolatban.