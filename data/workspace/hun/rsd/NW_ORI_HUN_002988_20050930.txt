A magyar pancsolt bortól fél az EU

Biztosítékokat vár Brüsszel arra, hogy nem kerülhetnek pancsolt borok a krízislepárlásra felajánlott, 500 ezer hektoliteres magyar készletbe. Az EU-nak vannak információi a hazai borpancsolásról. A lepárlásra szánt borok nagyobb része a kunsági borvidékről származik.

Garanciákat kér az Európai Unió illetékes bizottsága arra, hogy hamisított borok nem kerülnek a krízislepárlásra felajánlott, 500 ezer hektoliteres magyar bormennyiségbe - értesült a Világgazdaság. Információk jutottak el ugyanis Brüsszelbe arról, hogy Magyarországon pancsolt borkészletek vannak. 

Az FVM az üggyel kapcsolatban semmilyen tájékoztatást nem adott lapnak, amely úgy tudja a tárca eddig nem tudta felmutatni Brüsszelben a megfelelő biztosítékokat. Ez az oka annak, hogy az illetékes bizottság érdemben nem tárgyalta a krízislepárlási kérést, holott az már kétszer is szerepelt a tervezett napirenden. A testület október 11-én tartja következő ülését. 

Magyarország a tavalyról származó hazai borfeleslegek egy részének eltüntetése érdekében kért uniós segítséget. A piaci szereplők az EU-s beavatkozástól a nyomottnak tartott, 30-80 forintos idei kilogrammonkénti szőlőfelvásárlási árak emelkedését is várták. Összesen 400 ezer hektoliter asztali és a 100 ezer hektoliter minőségi bor krízislepárlására igényeltünk uniós támogatást. A korábbi nyilatkozatok szerint a felajánlott mennyiség 60-70 százaléka a kunsági (alföldi) borvidékről származott, amelyet szakértők borhamisítási szempontból a legveszélyeztetettebb hazai területnek tartanak. 

Az elmúlt évi szőlőtermésből mintegy 4,8 millió hektoliter bor készült, amelyből az augusztusi felmérések szerint 0,7-1 millió hektoliter volt a pincékben az úgynevezett normál átmenő készleteken felül. A túltermelési feszültséget ugyanakkor mára csökkentette, hogy a gazdálkodók a nyár végi becsléseknél várhatóan jóval kisebb szőlőtermést szüretelnek le. Nem kizárt, hogy 3,5-3,6 millió hektoliternél is kevesebb bor készül, miközben a Hegyközségek Nemzeti Tanácsának adatai szerint az átlagos években eladható bormennyiség eléri a 3,5-3,8 millió hektolitert is. A növekvő keresletet tükrözi, hogy a 30-40 forintos legalacsonyabb kilónkénti szőlőárak mára több borvidéken is mintegy 10 százalékkal (4-5 forinttal) nőttek. 

Szakértők szerint elképzelhető, hogy a vártnál kisebb termés miatt át kell értékelni a krízislepárlási szándékokat. Egyelőre nem tudni, fenntartjuk-e az 500 ezer hektoliteres igényünket. A piaci szereplők mindenesetre eddig azt remélték, hogy a felkínált tételekre legalább annyi támogatáshoz jutunk, mint amennyihez korábban Spanyolország. Az ibériai állam - tíz alkoholfokos terméket alapul véve - 19,14 eurós hektoliterenkénti dotációt vehetett igénybe. Ez a felajánlott magyar borminőségre számítva 65 forint körüli literenkénti összegnek felelne meg, de a támogatás mértéke az uniós döntés meghozatalakor érvényes forint/euró árfolyamtól is függ. Egyes hírek szerint azonban az euróban kifejezett támogatás eleve kisebb lesz a vártnál.