Csajokról, jófej tanárokról álmodoznak a diákok

A tökéletes iskolában szigorú, de vicces tanárok dolgoznak, a vécét takarítják, lehet cigizni, a menzán jól főznek és van töriklub - tudta meg az [origo] budapesti diákoktól, akiket arról kérdeztünk, milyen álmaik iskolája. Az Oktatási Minisztérium 12-18 éves diákoknak indított vetélkedőt, ahol elmondhatják, min változtatnának iskolájukban. Az [origo] segített összegyűjteni a véleményeket.

 

"Ne legyenek osztályzatok" - mondta vidáman az [origo]-nak egy 13 éves fiú az egyik budapesti általános iskolában, majd elpirult és gyorsan módosította véleményét: "kedvesek legyenek a tanárok és mindenkinek adjanak ötöst". Az Oktatási Minisztérium "Diák-Élet-Játék" című, 12-18 éveseknek szóló vetélkedőjében lehetőséget kapnak a tanulók, hogy elmondják, mit változtatnának iskolájukon. Az [origo] is összegyűjtött néhány véleményt. Budapesti általános és középiskolákban jártunk utána annak, hogy a diákok szerint milyen a tökéletes iskola.

"Legyen rendes a tanár, de azért egy kicsit szigorú is, hogy tanuljunk valamit" - mondták egy belvárosi általános iskola hatodikos lányai. Szerintük a tökéletes iskolában a tanárok ritkán adnak büntetést, de ami a legfontosabb, hogy "viccelődősek". Emellett az álomiskola épülete és tornaterme szép nagy és mindenkinek van saját szekrénye.

A szigor egy hasonló korú fiú szerint is fontos a tökéletes iskolában. "Legyenek szigorúak, de ne annyira, hogy ordítsanak" - mondta. Kis gondolkodás után hozzátette, hogy az iskolai étteremben is el tudna képzelni változtatásokat: "a konyha azért nem jó, mert sokszor úgy csinálják a kaját, hogy van benne hajszál, meg szempilla".

A menzával a legtöbb diáknak komoly gondja volt. Néhány nyolcadikos fiú szerint "elég csicska", de olcsóbb büfé sem ártana. A tisztább vécék és a lift mellett az is szerepelt kívánságaik között, hogy akármit csinálhassanak órán.

Néhány hetedikes lány kedves, megértő tanárokról, kevesebb óráról, késő délelőtti becsengetésről, tiszta vécéről és vécépapírról ábrándozott. A menzán üdítőt és 2-3 ételből álló választékot látnának szívesen. Emellett tanárok által szervezett szabadidős programokra is szívesen eljárnának. Egyikük töriklubot emlegetett, de barátnői kinevették. "Irodalmi is jó lenne" - mondta végül, mikor a többiek nem figyeltek.

Két 16 éves középiskolás fiú szerint jó lenne, ha gyakrabban ki lehetne menni az udvarra és ha cigizhetnének az iskolában. Egy műszaki szakközép negyedikesei a fiatal, közvetlen tanárok, a tisztaság és az internet-hozzáférés mellett nagyobb tornatermet és nagyobb könyvtárat szeretnének. Igaz, a könyvtár kérdésében hamar vita alakult ki közöttük: "nem sokat jársz te oda Gyula" - intették le az ötletadót a többiek. Végül azért mégis egyetértettek abban, hogy mi a műszaki iskola legnagyobb gondja: "Mi hiányzik? A nők".

Sáling Gergő