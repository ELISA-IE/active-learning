Feketelistára tennék a csaló cégeket

Feketelista készülne azokról a cégekről, boltokról, melyek valamilyen módon megkárosították vevőiket, ügyfeleiket. A nevek nyilvánosságra hozására a jelenlegi törvény is lehetőséget ad, de csak ritkán élnek vele. Az adatvédelmi biztos szerint azt azonban szabályozni kellene, hogy egy ilyen listán mennyi ideig szerepeljen egy-egy cég neve.

A fogyasztóvédelem hatékonyságának javítása érdekében a tervek szerint egy mindenki által elérhető feketelistára tennék azokat a cégeket, üzleteket, melyekkel szemben elmarasztaló hatósági határozat született - jelentette be Mesterházy Attila, az Ifjúsági, Családügyi, Szociális és Esélyegyenlőségi Minisztérium politikai államtitkára egy fogyasztóvédelmi konferencián. A listára felkerülnének az ellenőrzések során feltárt hiányosságok, a békéltető testületek határozatai. A békéltető testületek az egész országban működnek, bárki fordulhat hozzájuk fogyasztóvédelmi ügyekben, a testületek elsősorban a két fél közti egyezségre törekszenek. Mesterházy szerint egy nyilvános lista érdekeltté tenné a cégeket a fogyasztóvédelemben, minél előbb szeretnének majd lekerülni a listáról.

Az elmarasztalt cégek nevének nyilvánosságra hozására a jelenlegi fogyasztóvédelmi törvény is lehetőséget ad, de csak ritkán élnek vele, és nem is elég hatékonyan - mondta az [origo]-nak Baranovszky György, az Országos Fogyasztóvédelmi Egyesület jogi vezetője. Az egyesület egyetért egy fogyasztóvédelmi feketelista nyilvánosságra hozásával, de ezzel kapcsolatban még néhány részletet pontosítani kell, például, hogy az elmarasztalt cég mennyi ideig maradjon a listán, illetve milyen feltételekkel kerülhetne le onnan - tette hozzá. 

Péterfalvi Attila adatvédelmi biztos szerint sincs jogi akadálya annak, hogy a súlyos, sokakat érintő szabálytalanságokat elkövető cégek, boltok nevét egy listán hozzák nyilvánosságra. Péterfalvi szerint feltétlenül figyelembe kellene venni a lista készítőinek, hogy a lista célja, hogy megelőzze a további ügyfelek megkárosítását. Arra pedig szabályt kellene hozni, hogy az érintettek neve mennyi ideig maradjon a feketelistán.