Betiltják a rákkeltő puha cumikat

Az Európai Parlament döntése szerint a jövőben tilos olyan gyerekjátékokat és cumikat gyártani, melyek úgynevezett ftalátot tartalmaznak. Ezzel a vegyi anyaggal érték el sok gyerekjátéknál, hogy a műanyag puha legyen, ne törjön el a hajlítgatástól. A ftalát azonban kioldódik a műanyagból, és hormonzavart, illetve rákot okozhat. Magyarországon már eddig is több ftaláttartalmú játékot vontak ki a forgalomból.

Megtiltották az Európai Unióban előállított játékokban a mérgező PVC-lágyító vegyi anyag, a ftalát alkalmazását. Környezetvédő szervezetek már évek óta küzdenek a szer betiltásáért, mert vizsgálatok bizonyítják, hogy a ftalát megzavarja a hormonrendszert, és rákkeltő hatású lehet. Újabb kutatások azt is kimutatták, hogy azoknál a gyerekeknél, akiket ftalátokkal érintkeznek, megnő az asztma és bizonyos allergiák kialakulásának veszélye. 

A teljes tiltás háromféle ftalátra vonatkozik (DEHP, DBP és BBP), melyek az Európai Bizottság megállapítása szerint tartós károkat és krónikus betegségeket okozhatnak a gyerekjátékszereken keresztül. A másik három ftaláttípust (DINP, DIDP és DNOP) csak a három évnél fiatalabb gyerekeknek szánt játékokban tilos felhasználni. Ezeket a gyerekek ugyanis gyakran bekapják, megrágják.

A betiltott vegyi anyagról a WWF Magyarország munkatársa az [origo]-nak elmondta, hogy mind ez idáig gyakran használták a gyerekjátékok gyártásánál, pedig más - bár drágább - anyaggal helyettesíthető. A ftalát vérvétellel kimutatható azoknak a gyerekeknek a szervezetében, akik érintkeztek a mérgező vegyi anyaggal - mondta Prommer Mátyás. A WWF szakembere ugyanakkor hozzátette, hogy a ftaláton kívül sok egyéb vegyi anyagot használnak a mai napig, ami káros, vagy ismeretlen, hogy hosszú távú használata milyen következményekkel jár. A gyerekjátékok gyártásánál betiltott ftalát ráadásul máshol is előfordulhat, például az egészségügyben használatos infúziós csomagokban is alkalmazhatják, bár ez ügyben egyelőre nem vizsgálódtak a zöld szervezetek. A gyerekjátékokról szóló döntést követően azonban az EP-képviselők azt is jelezték, hogy a mostani jogszabályból kimaradó, többi ftaláttartalmú terméket is meg kellene vizsgálni, különösen az egészségápolási cikkeket.

Magyarországon már eddig is több olyan cumit és gyerekjátékot vontak ki a forgalomból, melyekben előfordult a most betiltott vegyi anyag - tudtuk meg a Fogyasztóvédelmi Főfelügyelőségtől. A ftalát káros hatásáról már korábban is voltak információink, ezek alapján a felügyelőség már sok terméket betiltott - mondta az [origo]-nak Kathy Attila szóvivő.