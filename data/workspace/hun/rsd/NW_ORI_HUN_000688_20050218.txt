Harmadával nőtt Ferihegy utasforgalma

A Ferihegyi nemzetközi repülőteret üzemeltető Budapest Airport Rt. az idén a tavalyihoz képest 18 százalékos utas- és 10 százalékos légiáru-forgalom-növekedést tervez - közölte a társaság pénteken. Januárban a Budapest Airport Rt. történetének legjobb első hónapját zárta, 33 százalékkal nőtt az utasok létszáma. 

A közleményből kiderült az is, hogy a Budapesti Airport Rt. több mint 10 milliárd forint osztalékot fizet a tulajdonosnak, a Állami Privatizációs és Vagyonkezelő Rt.-nek (ÁPV).

Ferihegyen januárban 450 ezer utas fordult meg, 32,9 százalékkal több, mint tavaly januárban, a gépmozgások száma pedig 26,2 százalékkal 9100-ra emelkedett. A kezelt légiáru mennyisége 13 százalékkal nőtt, elérte a háromezer tonnát.

A tavalyi év egészében Ferihegy utasforgalma 28,6 százalékkal 6,46 millióra, a cargo pedig 20,3 százalékkal 80 ezer tonnára nőtt. A Budapest Airport Rt. forgalmának emelkedése jócskán meghaladta az iparág európai növekedési átlagát, ami 9, illetve 8,5 százalék volt az elmúlt évben. 

Tavaly Ferihegyen a diszkont légitársaságok utasforgalma közel tízszeresére, 982 ezer főre nőtt. Az idén januárban számuk már elérte a 132 ezret - közölte a Budapest Airport.

A budapesti nemzetközi repülőtér 1-es utasforgalmi termináljának felújítása, amit tavaly szeptemberben kezdtek meg, az idén nyáron fejeződik be. Ezt követően évi 2,5 millió utas fogadására lesz alkalmas Ferihegy-1. A beruházás - a korábbi tájékoztatás szerint - mintegy 8,7 milliárd forintba kerül. 