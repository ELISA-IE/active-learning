Az ipar is változatlan gázárat akar

Az Ipari Energiafogyasztók Fóruma (IEF) javaslatot tett a Magyar Energia Hivatalnak (MEH) egy ár- és tarifabizottság létrehozására. Az IEF még reménykedik abban, hogy például a rendszerhasználati tarifák módosításánál sikerül kompromisszumos álláspontra jutniuk és legalább változatlan árakat kiharcolni.

Az új testületben a javaslat szerint közvetlenül részt vennének az energiaiparban érdekelt szakmai érdekképviseletek. Az energiahivatal nem zárkózott el a javaslattól. 

Szaniszló Mihály, az IEF elnöke az MTI-nek csütörtökön elmondta: a hivatal részéről fogadókészséget lát az IEF felvetésére, amely szerint közös bizottság tárgyalná az áram- és földgázár kérdéseit. 

A fórum az elmúlt héten számos javaslattal és beadvánnyal állt elő az energiaipart érintő aktuális kérdésekben, amelyeket eljuttatott a MEH-hez, a Gazdasági és Közlekedési Minisztériumhoz, valamint az Országgyűlés gazdasági bizottságához - emlékeztetett Szaniszló Mihály. 

Az IEF javaslatot tett a villamos energia közüzemi ár és a rendszerhasználati ár csökkentésére,  a rendszerhasználati tarifa módosítására és átszámítására, a földgáz közüzemi ár arányának felülvizsgálatára és a  rendszerhasználati ár csökkentésére. Javaslatot tett továbbá a földgáz biztonsági készletezésről szóló törvénytervezet visszavonására, és tiltakozott a szénszerkezet átalakítására készített törvénymódosítási tervezet ellen. Megfogalmazta álláspontját a kötelező átvételi áramár felülvizsgálatáról, csökkentéséről és az ezzel kapcsolatos törvénymódosításról is.

Szaniszló Mihály még reménykedik abban, hogy a legfontosabb ügyben, a rendszerhasználati tarifák módosításánál sikerül kompromisszumos álláspontra jutni, és a kormány által tervezett 25 százalékos emelés elmarad. Noha fenntartják a 20 százalékos csökkentésre tett javaslatukat, Szaniszló Mihály szerint a nagy ipari fogyasztók már azt is nagy eredményének tekintenék, ha nem nőne az ár. Amennyiben az IEF javaslatai a közeljövőben megjelenő árrendeletekben nem érvényesülnek, a szervezet elnöksége mérlegelni fogja, hogy milyen újabb lépéseket tegyen az érdekérvényesítésre - közölte az elnök.

Szaniszló Mihály csütörtökön befejezte az elmúlt héten szerdán kezdett éhségsztrájkját, amelyet azért kezdett el, hogy nyomatékot adjon az IEF javaslatainak, illetve tiltakozzon amiatt, hogy a jogalkotók ezeket nem vették figyelembe. Szaniszló elmondta: célja, hogy a jelenlegi és az előző kormányfővel személyesen ismertethesse az IEF álláspontját. Az elmúlt hét során Gyurcsány Ferenc és Orbán Viktor nem reagált a szokatlan érdekérvényesítési akcióra. 