Kiebrudalhatják bérelt házából az albán követet

Egyelőre nem hajlandó kiköltözni az albán nagykövet az általa bérelt követségi épületből, pedig az ingatlan bérleti szerződése május végén lejárt. A tulajdonos nehezményezi azt is, hogy a nagykövet rendszerint hónapokat késik a bérleti díjjal. A nagykövetség július végéig kapott haladékot, hogy kiköltözzön az épületből, amennyiben nem hajlandó meghosszabbítani a bérleti szerződést. Az ügy miatt jegyzékben tiltakozott a Külügyminisztérium.

Nem hajlandó kiköltözni az albán nagykövet az általa bérelt II. kerületi nagyköveti rezidenciából, annak ellenére, hogy az ingatlan tulajdonosával kötött bérleti szerződése május végén lejárt. Eduard Sulo nagykövet és az ingatlant birtokló REVIVIM Kft. közötti viszonyt az élezte ki, hogy a nagykövet rendszerint több hónapos késéssel törlesztette a havi 5500 dolláros bérleti díjat, ráadásul a szerződés meghosszabbításáról sem volt hajlandó tárgyalni.

Raviv Tuvya, a kft. egyik tulajdonosa hétfőn az ingatlan elhagyására szólította fel a nagykövetet. A közel egyórás tárgyalás után a nagykövet ígéretet tett, hogy két héten belül dönt arról, hogy hajlandó-e aláírni az új öt évre szóló bérleti szerződést, amelynek keretében a bérleti díjat egy évre előre kell majd törlesztenie a követségnek. Amennyiben pedig az albán képviselet új rezidenciát keres, akkor július végéig használhatják a Gábor Áron utcai ingatlant, de dupla bérleti díjért. 

Raviv Tuvya a tárgyalások után elmondta: Albánia öt éve bérli az ingatlant, a két korábbi nagykövet idejében törlesztett, gondok csak a két évvel korábban kinevezett Eduard Sulóval voltak. "Nem úgy viselkedik, amit egy nagyköveti pozíció megkövetelne" - magyarázta az [origo]-nak Tuvya. Hiába küldött a cég több levelet, amelyben a bérleti szerződés meghosszabbításáról akartak tárgyalni, a követség azokra nem reagált. Egy alkalommal pedig a kft. egyik tulajdonosát is kidobták az épületből. A konfliktusról az [origo] szerette volna megkérdezni a nagykövetet is, akit azonban többszöri megkeresésünkre se sikerült elérni. Az [origo] úgy tudja, hogy a nagykövet arra hivatkozva késett a törlesztéssel, hogy nem kapták meg idejében a diplomáciai ellátmányt. 

A Külügyminisztérium diplomáciai jegyzékben szólította fel a helyzet rendezésére az albán nagykövetséget. Polgár Viktor külügyi szóvivő elmondta: mivel a nagykövetség diplomáciai mentességet élvez, adósságainak törlesztésére nem lehet kötelezni a külképviseletet, területére ugyanis a rendőrség nem léphet be. Az ingatlan tulajdonosa bírósághoz fordulhat, a követség ellenállása esetén azonban a bírósági döntést sem lehet végrehajtani. Ezután beavatkozhat a Külügyminisztérium is, ekkor azonban már államok közötti szintre emelkedik a vitás ügy.