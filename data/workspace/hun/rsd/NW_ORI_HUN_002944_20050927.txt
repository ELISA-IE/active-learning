Hódítanak a "gazdaságos" márkák

Tovább nőtt a kereskedelmi márkák forgalma, így átlagosan minden 100 forintból 13-at saját márkás termékre költ el a magyar vásárló. Vezet a kutyaeledel, de konyhai papírtörlőből és papír zsebkendőből is szívesen választjuk a kereskedelmi márkákat.

Magyarországon a kereskedelmi márkás élelmiszerek és háztartási vegyi áruk forgalma 15 százalékkal nőtt a 2004 áprilisától 2005 márciusig a megelőző időszakhoz képest. Ez a növekedés egyben azt jelenti, hogy a kiskereskedelmen belül meghaladja az évi 100 milliárd forintot a kereskedelmi márkák értékesítése - derül ki az AC Nielsen piackutató tanulmányából.

A napi fogyasztási cikkekre elköltött minden 100 forintból a vevők 13-at kereskedelmi márkás termékre adtak ki a boltokban a vizsgált időszakban. A 13 százalékos átlagot leginkább a kutyaeledel kereskedelmi márkái haladják meg - 43 százalékos piaci részesedéssel - ezt követi a konyhai papírtörlő, a papír zsebkendő és a toalettpapír.

Szívesen vásárolja továbbá a magyar fogyasztó a kereskedelmi márkás macskaeledelt, a gyorsfagyasztott burgonyát, az eldobható pelenkát, valamint sós kekszet, rágcsálni valót is.

Közben további termékkategóriákban is megduplázódott a kereskedelmi márkás termékek értékesítése, így feljövőben vannak az ilyen sport és energiaitalok, az eldobható borotva, a levespor, és a müzli szelet. 

Csökkenés tapasztalható ugyanakkor a saját márkás söröknél, és kevésbé keresett az ivójoghurt és whisky is.

A fő ok valószínűleg a magyar vásárlók árérzékenysége, hazánkban ugyanis nagyon jelentős a kereskedelmi márkák árelőnye: átlagos fogyasztói áruk 43 százalékkal kisebb, mint a gyártói márkáké. Például a kereskedelmi márkás sörök literenként átlagosan 24 százalékkal olcsóbbak, mint a kategória átlaga, és még nagyobb az eltérés a szénsavas üdítőitaloknál.

A magyar trend lényegében hasonlít a globális fejlődés fő irányához, ugyanis a kereskedelmi márkás termékek piaci részesedése továbbra is növekszik.

Magyarországnak sikerült felkerülnie legnagyobb növekedési ütemet elérő országok toplistájára, hiszen jelenleg a kereskedelmi márkák növekedési üteme alapján a tizedik helyen.