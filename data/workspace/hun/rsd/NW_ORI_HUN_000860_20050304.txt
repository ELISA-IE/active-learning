Hazudnak az élelmiszer-ismertető címkék

Jelentős a különbség az ételek ismertető címkéjén feltüntetett, és a valódi tápértékük, összetevőik között. Egy brit fogyasztóvédelmi lap tudományos vizsgálatnak vetett alá hetven terméket, és csak az esetek hét százalékában talált pontos értékeket. Szélsőséges esetben az élelmiszerekben a tájékoztatón feltüntetett energia-, zsír- és cukormennyiség a többszöröse lehet - írja a Világgazdaság.

Igen pontatlanok az ételek összetevőt felsoroló címkék egy brit lap felmérése szerint. A Which? fogyasztóvédelmi magazin hetven terméket elemzett tudományos módszerekkel, hogy megállapítsa: helyesek-e a címkéken feltűntetett adatok. A felmérésben az energia-, fehérje-, zsír-, rost-, szénhidrát-, cukor-, rost- és telített zsírsavtartalmat vizsgálták meg.

A vizsgálat eredményei megdöbbentőek volt: az élelmiszerek ismertetőcímkéin feltűntetett értékek gyakran többszörösét találták meg az ételekben. A vizsgált termékeknek csak hét százaléka tartalmazta pontosan ugyan azt, mint ami a tájékoztatóban szerepelt. Kiderült például, hogy egy közismert kekszben, a Rivington's Pink Pantherben valójában a címkén feltűntetett zsírmennyiség háromszorosa van. A tesco Kids Hot Dog Pizzájában másfélszer annyi cukor volt, mint amennyit ráírtak.

Az élelmiszergyártók azzal védekeznek, hogy gyakran igen nehéz pontosan meghatározni egy adott élelmiszer összetevőinek valós arányát. Cukor és zsír például igen sok forrásból kerülhet az adott termékbe - ugyanakkor az alapanyagokban található anyagok, és energiatartalmuk aránya évszaktól függően változik. Éppen ezért a címkén feltűntetett számokat csak középértéknek tekintik, amelyhez képest plusz-mínusz húsz százalékos eltérést elfogadhatónak tartanak, egyes anyagokban pedig akár harminc százalékos eltérést is elnéznek.

A Világgazdaság szerint a Which? által leírtak Magyarországon sem számítanak ismeretlen jelenségnek. A Fogyasztóvédelmi Főfelügyelőség úgy tájékoztatta a lapot, hogy rendszeresen bírságolja azokat a gyártókat, amelyek becsapják fogyasztóikat. Általában azok ellen a gyártók ellen indul eljárás, amelyek az előírt érték kétszeresét is meghaladják az egyes anyagok arányával termékeikben.