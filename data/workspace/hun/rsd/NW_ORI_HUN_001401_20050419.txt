Magát büntethetné a főállatorvos a Herznél

Leállíttatta a Herz húsipari vállalkozás ellenőrzését az országos főállatorvos, aki egyben a cég igazgatóságának tagja. Bálint Tibor állítja: azért kellett visszarendelnie munkatársait, mert megbízólevél nélkül kezdtek ellenőrzésekbe. Hozzátette: nem mint a Herz igazgatója, hanem mint főállatorvos intézkedett. Az állategészségügyi szervezet egyik feladata, hogy a húsipari cégeket ellenőrizze. 

 

 

Két fontos tisztséget is betölt egyszerre Bálint Tibor: egyrészt országos főállatorvos (hivatalosan az agrártárca állat-egészségügyi és élelmiszer-ellenőrzési főosztályvezetője), másrészt a Herz Rt. igazgatósági tagja. A két tisztség párhuzamos betöltése azért vitatható, mert a Bálint által irányított állat-egészségügyi és élelmiszer-ellenőrző állomások vizsgálják többek között a húsipari cégeket is.

Bálint viszont állítja, nem összeférhetetlen a két tisztség. Ezt azzal indokolta, hogy nem ütközik törvénybe az említett posztok egyidejű betöltése, ráadásul sohasem kedvezett a Herznek  főállatorvosként. Nem én ellenőrzök, hanem a hivatal - érvelt, majd hozzátette: a paprikaügy során sem értesítette a Herzet az ellenőrzésekről. Közölte azt is, hogy amellett, hogy jogszerű, semmiképpen sem erkölcstelen a két tisztség betöltése, ő maga sem erkölcstelen. Bárki tudhatta, hogy a Herznél vezető tisztséget töltök be, nem titkolództam sohasem - tette hozzá.

A két pozíció párhuzamos betöltése azért került most előtérbe, mert néhány nappal ezelőtt a Herz Rt.-nél vizsgálódtak a hivatal emberei, de Bálint röviddel a vizsgálatok megkezdése után visszrendelte munkatársait.

Semmi köze sincs ahhoz a Herznél betöltött igazgatósági tagságomnak, hogy éppen ennél a cégnél kezdtek munkatársaim ellenőrzésekbe április 6-án, akiket vissza kellett rendelnem. A hivatal emberei ugyanis megbízólevél nélkül, tudtomon kívül vonultak ki, így illegálisan tevékenykedtek, ezért kellett akkor abbahagyniuk a vizsgálódásokat - mondta az [origo] kérdésére Bálint Tibor.

A vizsgálatokról elárulta azt is, hogy a szerinte illegális 6-i ellenőrzés után közvetlenül, április 7-én adta át a megbízóleveleket az általa létrehozott csoportnak, amely így már szabályosan ellenőrizhet. A főállatorvos szerint nem rajtaütésszerű ellenőrzésekre van szükség, hanem alapos, komplex vizsgálatokra, amelyek kezdete előtt értesíteni kell az érintetteket is.

Komáromi Gergely