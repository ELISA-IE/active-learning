Ügyintéző lett a titkosszolgálati vezetőből

Az ügyészégen kapott ügyintézői beosztást a Nemzetbiztonsági Hivatal volt főigazgató-helyettese - adta hírül a Magyar Hírlap. A napilap szerint a Fidesz kormány idején kinevezett titkosszolga pártkapcsolatainak köszönheti az új beosztását.

A Fővárosi Ügyészségi Nyomozó Hivatalnál (FÜNYH) dolgozik ügyészségi ügyintézői beosztásban Rawelhoffer Antal, a Nemzetbiztonsági Hivatal (NBH) volt főigazgató-helyettese - erősítette meg a Magyar Hírlap szerdai értesülését a Fővárosi Főügyészség szóvivője. Dobos Gabriella elmondta: Rawelhoffer Antalt a Fővárosi Ügyészségi Nyomozó Hivatalhoz nevezte ki Polt Péter legfőbb ügyész. A szóvivő a kinevezés indokairól nem tudott tájékoztatást adni. 

A Magyar Hírlap szerdai számában azt írta: meglepetést okozott a FÜNYH-nél, hogy július elején ügyintézői státust kapott az intézménynél a NBH egykori főigazgató-helyettese. A lap úgy tudja, a hivatal vezetői nem is találtak a volt tábornoknak azonnal feladatot. A Magyar Hírlap emlékeztet rá: Rawelhoffert még Kövér László titkosszolgálati miniszter nevezte ki az NBH egyik vezetőjének, akit a 2002-es kormányváltás után mentették fel pozíciójából. 

A sajtóban korábban olyan hírek jelentek meg, hogy a Fidesz-kormány idején magas beosztásban lévő vezető hivatalnokok menesztésük után az ügyészségen kaptak állást. A Magyar Hírlap szerint a főtiszt csak baráti kapcsolatainak köszönhetően kapta meg mostani beosztását. A napilap szerint Rawelhoffer szűk körben arról beszélt: várja, hogy a Fidesz jövő évi választási győzelme után visszatérhessen az NBH élére.