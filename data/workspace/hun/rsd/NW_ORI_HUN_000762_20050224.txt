Nem tudják azonosítani a WTC-áldozatok közel felét

Befejezték a 2001. szeptember 11-i terrortámadások áldozatai után a World Trade Centernél talált emberi maradványok azonosítását. A szakértők szerint minden lehetőséget kimerítettek a DNS-alapú azonosításra, a további vizsgálatok már nem vezetnének eredményre. Az áldozatok 42 százalékát máig nem sikerült azonosítani.

A 2001. szeptember 11-én a World Trade Centert (WTC) ért terrortámadás nyomán eltűntek családtagjait telefonon, illetve levélben értesítette a hatóság arról, hogy befejezték a helyszínen talált emberi maradványok DNS-vizsgálatát, mivel a további vizsgálatok nem vezetnének eredményre. Így tízből négy család már biztos, hogy soha nem tudja eltemetni a terrorakcióban eltűnt hozzátartozóját.

New York városi egészségügyi vizsgáló központjának szóvivője viszont közölte: ha új DNS-azonosítási technológiát találnak, akkor bármikor újrakezdhetik az elemzést. "Kimerítettünk minden lehetőséget, amit a mai DNS-technológia kínál, így nem tehetünk mást, mint várunk, addig pedig nem végzünk már új vizsgálatokat a maradványokon" - mondta Ellen Barakove szóvivő a CNN-nek.

A WTC-nél 2749 ember halt meg, közülük csupán 1585-öt, azaz az áldozatok 58 százalékát sikerült azonosítani. Ez a szám ráadásul nem tartalmazza a tíz gépeltérítőt - közülük is csak kettőt sikerült azonosítani.

New York városi egészségügyi vizsgáló központjába összesen 19 916 emberi maradványt szállítottak be, ezek közül azonban csak kevesebb mint 300 volt sértetlen test vagy felsőrész. 10 190 emberi maradványt sikerült DNS-vizsgálattal azonosítani, közülük volt, amelyik kisebb darab volt, mint egy ujjbegy. Körülbelül 9726 testrész-darab viszont azonosítatlan maradt.

"Az elmúlt évben lelassult az azonosítás" - mondta a CNN-nek Barakove. Hozzátette: az áldozatok hozzátartozóit minden esetben értesítették a sikeres azonosításról, most pedig arról kapnak levelet, hogy egyelőre - amíg nincs új technológia - felfüggesztik a további vizsgálatokat.

Bill Doyle, aki 25 éves fiát, Joey-t vesztette el, aki a WTC északi tornyában dolgozott, szintén levélből értesült a vizsgálatok leállításáról. " Három és fél év telt el, és még mindig rejtély, hol van a fiam. Még csak egy kis darabját sem találták meg" - mondta.

Az azonosítatlan maradványokat eredetileg négy hűtő-teherautóban tárolták az intézet mellett. A jelenlegi technológiával nem azonosítható részeket zacskókba csomagolva tárolják tovább, hogy ne sérülhessenek, amíg fel nem fedeznek egy új technológiát.