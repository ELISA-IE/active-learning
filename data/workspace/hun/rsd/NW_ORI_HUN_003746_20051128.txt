Jóváhagyták az AH-részvényekre szóló vételi ajánlatot

A Pénzügyi Szervezetek Állami Felügyelete november 25-ei határozatával jóváhagyta a Swisscom Broadcast nyilvános vételi ajánlatát az Antenna Hungária (AH) Rt. valamennyi részvényére - közölte az Antenna Hungária a Budapesti Értéktőzsde honlapján hétfőn.

A kisebbségi tulajdonosok december 1. és január 5. között élhetnek az ajánlattal. A Swisscom Broadcast 5250 forinton vásárolja meg az eddig még tulajdonába nem került AH-részvényeket. Ugyanazon az árfolyamon, amelyen 75 százalék plusz egy szavazatot szerzett a társaságban az ÁPV Rt. által kiírt nyilvános kétfordulós privatizációs pályázaton.

A svájci cég célja az Antenna Hungária Rt. 100 százaléknyi részvényének megszerzése, ezt követően pedig ki kívánja vezetni az AH- papírokat a Budapesti Értéktőzsdéről.

Az 5250 forintos ajánlati ár 11 százalékkal magasabb a részvényeknek a benyújtást megelőző 180 nap forgalommal súlyozott tőzsdei átlagáránál. Ez a tőzsdei átlagár 4747 forint. Az ajánlat lebonyolítója a Raiffeisen Bank Rt. Az AH részvényeinek közel 16 százaléka Megdet Rahimkulov közvetett tulajdonában van.