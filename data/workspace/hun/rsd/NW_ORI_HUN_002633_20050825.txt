Válogathatnak a gazdák a raktárak között

Nem ismétlődik meg idén a tavalyihoz hasonló gabonaraktár-ínség. A kormány raktárépítési programja keretében összesen hatmillió tonna tárolási kapacitásról érkezett ajánlat, azonban csak 4 millió tonna új kapacitásra van szükség. A tárca így csak azokkal köt szerződést, akik január 31-ig megépítik a tárolót.

Nem lesz a tavalyihoz hasonló gabonaraktár-válság a miniszterelnök szerint. Gyurcsány Ferenc miniszterelnök egy újonnan épített gabonaraktár átadásakor ismertette a raktározási helyzetet - írja a Népszabadság. A miniszterelnök által átadott gabonaraktár-tipusból összesen hatvan egység létesül - ez egymillió tonna tárolási kapacitásnak felel meg. Emellett felújítanak 350 ezer tonna raktári kapacitást.

A gabona elosztásáéra logisztikai központokat is létrehoznak, ugyanis a tavalyi gabonatárolási gondok egy része abból fakadt, hogy más helyen volt üres raktári kapacitás, mint terményfelesleg. A Duna mellett öt, a Tisza mellett két logisztikai tároló központ létesül majd.

A földművelési tárca összesen hatmillió tonnányi raktári kapacitásról kapott ajánlatot. A mezőgazdaságban azonban mindössze négymillió tonna új kapacitásra van szükség, ezért csak azokkal a beruházókkal kötnek szerződést, akik január 31.-ig meg is építik a raktárakat. Összesen ötvenmilliárd forintból épül rövid idő alatt 2,4 millió tonnányi tárolási kapacitás.

A gabonaágazat szerint az uniós csatlakozás elkerülhetetlenné tette a raktári kapacitás nagyarányú bővítését. Az Unió intervenciós rendszere szerint a piacra szánt, de azonnal nem értékesíthető terményt akár három évig is tárolni kell. A tavalyi rekord év után tele voltak a gabonaraktárak intervenciós gabonával, és úgy tűnt, egyáltalán nem lesz hely az új termésnek.