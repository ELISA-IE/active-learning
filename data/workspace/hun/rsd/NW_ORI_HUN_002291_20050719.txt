12 százalékkal nőttek a nettó bérek

Az idei év első öt hónapjában a bruttó átlagkereset 11,5 százalékkal, a nettó 12,1 százalékkal emelkedett - közölte honlapján a Központi Statisztikai Hivatal. A foglalkoztatottak száma stagnált. 

A teljes munkaidőben alkalmazásban állók bruttó átlagkeresete 157 200, a nettó átlagkereset 102 500 forint volt az év első öt hónapjában. A bruttó fizetések a költségvetési dolgozók prémiumának átütemezése miatt 11,5 százalékkal, a nettó keresetek 12,1 százalékkal nőttek. A prémiumok nélkül számított rendszeres kereset növekedési üteme 6,9 százalék volt a tavalyi év hasonló időszakához képest.

A foglalkoztatottak száma 2,78 millió volt az év első öt hónapjában, közel azonos a tavalyi év hasonló időszakához képest. A versenyszférában dolgozók létszáma 0,4 százalékkal emelkedett, míg a költségvetési intézményeknél összességében 1,4 százalékos létszámcsökkenés következett be.