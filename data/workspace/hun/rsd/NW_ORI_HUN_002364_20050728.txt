Egyre többen perlik az APEH-et

Tizenegy százalékkal több pert indítottak az adózók az APEH ellen az idei év első hat hónapjában, mint a tavalyi első félévben. Ennél jóval nagyobb mértékben, ötven százalékkal nőtt a perekben az általuk vitatott követelés értéke. A legtöbb bírósági eljárás az általános forgalmi adónemben indult - írja a Világgazdaság.

Az adózók egyre gyakrabban fordulnak bírósághoz az adóhatóság másodfokú határozatai ellen: az idén az első félévben 712 ügyben kezdeményeztek bírósági felülvizsgálatot, míg tavaly ugyanebben az időszakban 639 volt az induló perek száma - mondta Vass Ágnes, az Adó- és Pénzügyi Ellenőrzési Hivatal (APEH) főosztályvezető-helyettese.

Az újonnan indult perek száma több mint 11 százalékkal nőtt az első félévben, a pertárgyérték viszont 50 százalékkal: míg 2004 első fél évében 8,2 milliárd forint, az idén már 12,3 milliárd forint adóhiányt vitattak az adózók bíróság előtt. Az idén indult pereknél az átlagos perérték több mint 17 millió forint volt, míg tavaly ez nem érte el a 13 millió forintot.

Az utóbbi időszakban egyre csökken a kis összegű fizetési kötelezettséget vitató keresetek száma, ami a per költségeit figyelembe véve nem meglepő. Ugyanakkor az adózók a több száz milliós, illetve milliárdos adóhiányt megállapító határozatok esetén szinte minden esetben bírósághoz fordulnak.

A perek adónemenkénti megoszlása az elmúlt időszakban nem változott: a legtöbb bírósági eljárás továbbra is általános forgalmi adónemben indult. Ezen belül a fiktív számlás ügyek még mindig jelentős arányt képviselnek, de gyakori az adólevonás, az adó-visszaigénylés miatt indultak száma is.

Az APEH a közigazgatási bíróságok előtt általában jól szerepel, bár az idén az első félévben mind a megyei bíróságoknál, mind a Legfelsőbb Bíróságnál kismértékben csökkent a pernyertessége. A megyei bíróságok előtti ügyeknél 70 százalékos volt az APEH pernyertességének aránya, amely 3 százalékos csökkenés az előző év hasonló időszakához képest. Ugyanakkor a megnyert perek értéke 6,4 milliárd forint volt, ami 23 százalékos növekedést jelent.

A megyei bíróságok ítélete ellen nincs fellebbezési lehetőség, ha a peres felek vitatják a jogerős ítéletet, akkor a Legfelsőbb Bírósághoz fordulhatnak rendkívüli felülvizsgálatért. A Legfelsőbb Bíróságon 2005 első felében lezárult felülvizsgálati eljárások 74 százalékát nyerte az adóhatóság, ez az előző időszak 88 százalékos pernyertességi arányához képest 14 százalékos csökkenést jelent.