Felügyeleti felszólítás a MÁV Biztosítónak

Két határozatot is kiadott a pénzügyi felügyelet a MÁV biztosító egyesülete ellen. A PSZÁF szerint véletlen, hogy a határozatok éppen a kötelező biztosítás váltási szezonjának véghajrájában jelentek meg, amelynek a legnagyobb nyertese, eddig éppen ez a biztosító - írja a Népszabadság.

A Pénzügyi Szervezetek Állami Felügyelete (PSZÁF) két határozatot is kiadott hétfőn, az idei kötelezőszezon alacsony tarifái miatt legnépszerűbb biztosítója, a MÁV Általános Biztosító Egyesület ellen. Az egyikben azt állapította meg, hogy az egyesülettől nyáron kért, nemrég megkapott pénzügyi helyreállítási terv, nem felel meg maradéktalanul az előírásoknak. A PSZÁF felszólította a biztosítót: nyolc napon belül pótolja a hiányt. 

A másik határozatban arra figyelmezette az egyesületet, hogy a "jelentősen megnövekedett számú", kötelező gépjármű-felelősségbiztosítási szerződéseinek nyilvántartásához és kezeléséhez biztosítsa a tárgyi, technikai és személyi feltételeket, illetve ehhez készítsen intézkedési tervet. 

A felügyelet határozatából nem derült ki, hogy a tapasztalt hiányosságok fenyegetik-e az egyesület tagjait, illetve azokat az autósokat, akiknek a kárát, később a MÁV biztosító egyesületnek kellene megfizetnie. A felügyelet szóvivője, a távirati irodának nyilatkozva jelezte: az egyesületnél bekövetkezett, jelentős ügyfélszám-növekedés indokolta csupán a két határozat közzétételét, nem pedig negatív fejlemények. A szóvivő szerint az egyesületnél nem tapasztaltak semmilyen aggodalomra okot adó fejleményt. 

Vagyis a MÁV biztosító tagjainak és potenciális ügyfeleinek nincs mitől félniük. Kérdés, a felügyelet miért időzítette határozatait éppen a kötelező szezon finisére. A PSZÁF sajtóosztályának elmondása szerint, a határozatok megjelenése független az átjelentkezésekre adott időszaktól. A közzététel időzítését egyedül az indokolta, hogy a felügyelet nemrég, október végén végzett helyszíni vizsgálatot a biztosítónál.