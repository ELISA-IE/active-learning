Tévéhirdetésben keresi az USA bin Ladent

A sikertelennek bizonyult titkosszolgálati eszközökkel folytatott kutatás, és fegyveres akciók után az Egyesült Államok kulturális fegyverhez nyúlt, hogy kézre kerítse Oszama bin Ladent: tévéhirdetésekben keresi a terrorista vezért - írja a Guardian. A lépést kritizálók ugyanakkor attól tartanak, nem éri el a célközönséget - a pakisztáni-afgán határvidék törzseit - a hirdetés, mivel nem nagyon tévéznek.

Az Egyesült Államok a pakisztáni televízióban tesz közzé fizetett hirdetéseket, amelyek - szándékaik szerint - elérik a bin Ladenhez közel állókat, és meggyőzik őket arról, hogy feladják a vezért. 

A 30 másodperces reklámfilmben az al-Kaida vezére és 13 másik keresett terrorista képét mutatják miközben alatta ez a szöveg hallható: "Kik azok, akik a terrorizmustól szenvednek? Anyáink, apáink, testvéreink, fiaink és lányaink! Ki állíthatja meg ezeket a terroristákat? Csak te! Az öt legnagyobb pakisztáni nyelven sugárzott hirdetésben természetesen szó esik bin Laden fejére kitűzött 25 milliós vérdíjról is, amelyet hamarosan megdupláznak.

A televíziós hirdetéssel az USA is harcot kezd az elektronikus médiában, amit a terroristák gyakran használnak. Bin Laden és helyettesei számos alkalommal küldtek videón keresztül különböző üzeneteket, fenyegetéseket a nyugati államoknak, élükön az USA-val. Legutóbb múlt vasárnap tettek közzé ilyet: bin Laden feltételezett helyettese, Ajman az-Zavahíri megsemmisítő vereséget ígért "keresztes-hadjáratot" folytatóknak.

A televíziós hirdetés ugyanakkor jelzi a bin Laden elfogására bevetett eddigi módszerek hatástalanságát is. Hiába a kémműholdak, kémrepülőgépek, titkos ügynökök hada. Hiába a szórólapok, bin Ladenes gyufás-skatulyák és katonák ezrei, hiába a bin Laden-videók aprólékos kiértékelése - a terrorista vezér hollétéről 2001 óta - amikor nyoma veszett a dél-afganisztáni Tora Bora barlangjaiban - semmi biztosat nem tudni.

Most azt remélik, a felajánlott pénz meggyőzi a pakisztáni-afgán határvidéken - valószínűleg itt rejtőzik bin Laden - élő törzsek vezetőit. Az amerikaiak úgy vélik, a határvidék törzsfőit az ideológián kívül jelentős részben anyagi megfontolások vezetik, amikor menedéket nyújtanak a terroristáknak. Az al-Kaidásoknak állítólag tízszeres áron számolják fel az ételt, italt és az egyéb utánpótlást. Tavaly novemberben pedig a pakisztáni hadsereg szép kis summát fizetett négy törzsi vezetőnek a térségben, hogy megerősítsenek egy békeszerződést. A feltételezések szerint az összegből az al-Kaida által nyújtott kölcsönt törlesztették vissza. 

Rifaat Husszain védelmi szakértő úgy véli, jó húzás a vérdíjat hangsúlyozó tévéreklám, szerinte az al-Kaida elválasztását támogatóiktól már rég meg kellett volna kísérelni. Mások ugyanakkor attól tartanak, hogy a publicitás csak tovább növeli bin Laden hírnevét a szélsőségesek körében. Ráadásul a célközönséget - a határvidéki törzsek tagjait - nem is érhetik el a hirdetések. A térségben ugyanis nincs áram, ennél fogva nem nagyon tévéznek az emberek, és hiába van rádiós változata a reklámnak, ha a helyiek leginkább a reklámokat nem sugárzó BBC World Service-t hallgatják.