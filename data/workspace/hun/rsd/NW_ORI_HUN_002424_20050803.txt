Motoros mentőket vetnek be a Balatonnál

Balatonlellén vezetik be elsőként a motoros mentőszolgáltatást. A motorkerékpárral robogó mentő különösen a dugók és az országúti balesetek esetén könnyítheti meg a sürgősségi ellátást. Ha a próbaszolgáltatás beválik, kiterjesztik az egész országra.

Motoros mentőszolgálatot vezet be augusztustól az Országos Mentőszolgálat. Az új szolgáltatás célja a helyszínre érkezési idő rövidítése és a sürgősségi ellátás hatékonyabbá tétele. A szolgáltatást először a Balaton déli partján, Balatonlellén vezetik be, ahol a motoros mentők szirénás, nagy teljesítményű motorral robogva vesznek majd részt az egészségügyi ellátásban.

Az Országos Mentőszolgálat a balatonlellei tapasztalatok alapján dönt majd a motoros mentők rendszerbe állításáról. A nemzetközi tapasztalatok (például London) azonban azt mutatják, hogy a motorbiciklis mentők különösen az országúti balesetek okozta torlódások és  belvárosi dugók esetében jelentenek nagy előnyt.