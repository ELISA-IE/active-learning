Két szélerőmű-park építését tervezik

Megkapta a jogerős környezetvédelmi engedélyt az EETEK Hungary Energia-hatékonyság Technológiai Rt. bágyogszováti és hárskúti szélerőmű beruházása. Az egyenként 25-30 széltoronyból álló két park összesen akár 250 ezer MWh energiát is termelhet évente, így jelentősen csökkentheti Magyarország szén-dioxid kibocsátását.

A napokban kapta meg a jogerős környezetvédelmi engedélyt az EETEK Hungary Energia-hatékonyság Technológiai Rt. bágyogszováti és hárskúti szélerőmű beruházása, amelynek tervezett összértéke eléri a 26 milliárd forintot. Az egyenként 25-30 széltoronyból álló két park - a kiválasztott turbina típusától függően - összesen akár 250 ezer MWh energiát is termelhet évente, így éves szinten mintegy 140 ezer tonnával csökkentheti Magyarország szén-dioxid kibocsátását.

A tervezett bágyogszováti szélerőmű-park a Kisalföldön, Csorna közelében, a Hárskúti pedig az Észak-Bakonyban, a községtől északnyugatra és északkeletre kerül kialakításra. A szélerőmű-park jelentősen hozzájárulhat Magyarország energiapolitikai és környezetvédelmi célkitűzéseinek teljesítéséhez - nyilatkozta Lansing Gatrell, az EETEK vezérigazgatója. A két, hazánkban egyedülálló szélerőmű projekt építési engedélyezése lényegében azonnal megkezdődik, és a tervek szerint 2006-07-re már a beüzemelésük is megtörténhet. Az EBRD-hátterű EETEK részben saját forrásból, részben banki finanszírozásból kívánja megvalósítani a beruházásokat. A vállalat szakmai partnere mindkét esetben a környezetbarát technológiák ipari szintű alkalmazásával foglalkozó Hárskúti Megújuló Energia Központ Kft. 

A szélerőmű-park létesítését Bágyogszovát és Hárskút önkormányzatai is támogatják, mint a községek távlati fejlesztési céljaihoz illeszkedő beruházásokat. Az EETEK által nyújtott különböző támogatásokból származó bevételek nagyon jelentős többletforrást, a jövőbeni gazdasági fejlődés alapját jelenthetik a községek számára. Emellett a központ és a két község közös pályázatokon is indul uniós pénzekért.