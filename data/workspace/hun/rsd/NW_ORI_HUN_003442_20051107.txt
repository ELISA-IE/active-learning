Szegedi professzort jelöl alkotmánybírónak a Fidesz

A Fidesz Balogh Elemér szegedi jogászprofesszort jelölte az Alkotmánybíróságba. Balogh a 2002-es önkormányzati választáson indult a szegedi polgármesteri székért egyebek mellett a Fidesz támogatásával.

Balogh Elemért, a Szegedi Tudományegyetem jogi karának professzorát javasolta alkotmánybírónak a Fidesz az Országgyűlés alkotmánybírákat jelölő bizottsága hétfői budapesti ülésén - közölte Mandur László, az Országgyűlés alelnöke.

A bizottság kormánypárti tagjai megismerték a jelölt önéletrajzát, és további egyeztetést kértek - mondta a Ház szocialista alelnöke újságíróknak.

Az alkotmánybírákat jelölő bizottság jövő héten hétfőn várhatóan döntést hoz a jelöltről, hogy az Országgyűlés még hétfőn megválaszthassa a két hiányzó alkotmánybírót - közölte. Hozzátette: az MSZP jelöltje továbbra is Holló András.

Balogh Elemér a 2002-es önkormányzati választáson független jelöltként indult a szegedi polgármesteri székért. Támogatta ugyanakkor a Fidesz, az MDF, a Fidelitas, az MKDSZ és a Professzorok Batthyány Köre.