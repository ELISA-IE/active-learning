Később lép csak színre Orbán Viktor

Csak később szállna be aktívan a Fidesz választási kampányába Orbán Viktor pártelnök. A Népszabadságnak nyilatkozó Fidesz-politikusok szerint, ha a választások előtt mégis sor kerülne valamiféle váltásra, akkor a Fidesz miniszterelnök-jelöltje esetleg Martonyi János vagy Rogán Antal lehetne. 

"Ha az Orbán Viktorral kapcsolatos félelemkeltés sikerrel jár, a szocialisták akár győzhetnek is a választásokon. Ez az egyetlen esélyük" - a Népszabadság úgy tudja, hogy erről beszélt Rogán Antal kampányfőnök a Fidesz-frakció zárt ülésén a képviselők előtt. 

Fidesz-politikusok szerint Rogán Antal intelmei úgy interpretálhatók, hogy sikeres Orbán Viktor nélkül nincs sikeres Fidesz. Ha a jövő tavaszi választások előtt mégis sor kerülne valamiféle váltásra, akkor a Fidesz miniszterelnök-jelöltje esetleg Martonyi János vagy Rogán Antal lehetne - noha az év elején már a volt külügyminiszter és a Fidesz kampányfőnöke is nyilatkozott arról, hogy nincs ilyen elképzelése. Azt ugyanakkor egyre többször lehet hallani, hogy ha Orbán Viktor visszavonulna, a 2010-es választásokon Rogán Antal léphetne a helyére. 

A Fidesz-elnök tanácsadói a kampány-finis előtt nem akarják Orbán Viktort "elkoptatni". Elképzelésüket arra alapozzák, hogy azok a választók, akik elfogadják Orbán Viktort, nem bizonytalanodnak el a tokaji szőlőügyekről, az alcsúti-felcsúti földvásárlásokról vagy a populizmusról szóló hírek hallatán sem. Akik számára pedig "démoni" szerepben jelenik meg a Fidesz elnöke, akkor sem változtatnának a véleményükön, ha minden alkalommal felállna a parlamentben, és visszautasítaná Gyurcsány Ferenc szavait - írja a Népszabadság.