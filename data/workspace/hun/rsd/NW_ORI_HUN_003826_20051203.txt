Elzárták a vizet a debreceni kardiológián

Veszélyes baktériumfajtát mutattak ki a Debreceni Kardiológiai Intézet vízvezeték-rendszerében, ezért szombaton csak palackozott vizet lehetett inni a kórházban. A vízvezeték-rendszert szombaton fertőtlenítették. 

Fertőtleníteni kellett a Debreceni Kardiológiai Intézet külső klinikai tömbjének vízvezeték-rendszerét, mert az ellenőrzésnél kimutattak egy veszélyes baktériumfajtát is - értesült a Hajdú Online. A klinikai tömbben szombaton órákra elzárták az összes vízcsapot. A szakemberek ezt követően fertőtlenítették a vízvezeték-rendszert. 

A Kardiológiai Intézet igazgatója a Hajdú Online-nak elmondta: a klinika környéke építési terület, amikor új vízvezeték szakaszt kötnek be, akkor fertőtleníteniük is kell. Az intézetben nem találkoztak olyan megbetegedéssel, ami összefüggésben állhat a kimutatott baktériummal.