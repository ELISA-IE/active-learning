Sólyom Lászlót akarja elnöknek 110 híres ember

A Védegylet nevű környezetvédő csoport 110 közéleti személyiségtől szerzett aláírást, akik mind Sólyom Lászlót akarják köztársasági elnöknek. Sólyom alkotmányjogász, a rendszerváltás után nyolc évig ő volt az Alkotmánybíróság elnöke. Az aláírók között vannak jobb- és baloldali elkötelezettségű emberek is. Az [origo]-nak nyilatkozó politikusok korainak tartják a jelölést, de azt sem zárták ki, hogy Sólyomnak lehet esélye.

A Védegylet nevű környezetvédő szervezet 110 ismert személyiséggel íratta alá azt a javaslatát, hogy Sólyom László legyen Magyarország következő köztársasági elnöke. Mádl Ferenc mandátuma augusztus elején lejár, utódját az Országgyűlésnek kell megválasztania. Hivatalosan ötven parlamenti képviselőnek van joga elnököt jelölni. Az MSZP várhatóan áprilisi kongresszusán nevezi meg jelöltjét, ígéretük szerint előtte konzultálnak az SZDSZ-szel is, így az ott megválasztott személynek minden esélye meglesz, hogy a következő öt évben betöltse az ország legmagasabb közjogi méltóságát.

A Védegylet az aláírásgyűjtéssel szeretne nyomást gyakorolni a képviselőkre, hogy a jelöléskor Sólyom Lászlót támogassák. A Védegylet az utóbbi időben a Zengőre tervezett NATO-lokátor elleni tiltakozás kapcsán szerepelt sokat, de kiálltak a tüntető gazdák mellett és részt vettek a petárda-ellenes kampányban is. Sólyom László alapítása óta tagja a Védegyletnek. Részt vett a Zengővel kapcsolatos jogi érvek gyűjtésében és ő készítette elő a Védegyletnek azt a javaslatát, amely szerint létre kellene hozni a jövő nemzedékek ombudsmanja nevű tisztséget. 

Sólyom Lászlót több bal- és jobboldali elkötelezettségű személyiség is támogatja. Az aláírók között van Makovecz Imre építész és Malgot István író, képzőművész, akik tagjai Orbán Viktor Szövetség a Nemzetért nevű polgári körének. Aláírta az ívet Eörsi István író, aki korábban az SZDSZ politikusa is volt volt, Majtényi László volt adatvédelmi biztos, Szikinger István alkotmányjogász, Lovasi András, aki a Kispál és a Borz énekese,  Schneller István, Budapest főépítésze és efZámbó István képzőművész, a Bizottság együttes volt tagja is.

Sólyom László a pécsi egyetem jogi karán tanított, amikor elkezdett a nyolcvanas években politizálni. Több ellenzéki civil szerveztben is részt vett, így a Nyilvánosság Klubban, a Márton Áron Társaságban, a Független Jogász Fórumban és a Duna Körben is. Egyik alapítója volt az MDF-nek. A párt delegáltjaként részt vett a rendszerváltást biztosító törvények kidolgozásában, először az Ellenzéki Kerekasztal, majd a Nemzeti Kerekasztal tárgyalásain.

Még az első szabad választások előtt lemondott MDF-es tagságáról, és minden más posztjáról, mert 1989 novemberében alkotmánybíróvá választották. Rövid ideig a testület helyettes elnöke volt, majd 1990-től 1998-ig háromszor is az Alkotmánybíróság elnökévé választották. Számos állami és nemzetközi kitüntetést kapott, utolsó alkotmánybírói mandátuma lejárta után egy évig a Kölni Egyetemen tanított. Tagja a Velencei Bizottságnak, amely az Európa Tanács mellett működő alkotmányjogi tanácsadó testület.

"Személyi kérdésekbe nem bocsátkozom, hiszen a tapolcai megbeszélésen sem volt még szó személyekről" - mondta az [origo]-nak Nyakó István, az MSZP szóvivője. Hozzátette ugyanakkor: döntés született arról, hogy széles társadalmi egyezetést kezdeményeznek az ügyben és ezt követi majd a párttestületek konzultációja. "Ebbe a folyamatba beleillik ennek a 110 embernek a javaslata is" - közölte Nyakó, megjegyezve, hogy ezt a javaslatot is figyelembe veszik.

Halász János, a Fidesz frakciójának szóvivője még nem látta a Védegylet javaslatát, így nem is akart nyilatkozni róla. Szerinte korai még a jelölt személyéről beszélni: "A Fidesz frakció majd megfelelő időpontban dönt erről, a parlamenti szavazás csak június elején várható" - mondta.

"Minden javaslatot örömmel veszünk, de a jelölés a parlament dolga" - mondta Horn Gábor SZDSZ-es politikus. Hozzátette: nekik három szempont fontos. Eszerint a jelölt ne pártpolitikus legyen, széles körben elfogadható személyiség legyen és vallja magáénak a liberális értékeket is. Arról azonban, hogy Sólyom László megfelel-e ezeknek a kritériumoknak, Horn nem kívánt nyilatkozni.

Csapody Miklós MDF-es képviselő is arról számolt be, hogy pártja még korainak tartja, hogy konkrét jelölteket megnevezzen. Az ideális jelöltnek szerinte nagy tapasztalata van, nemzetközileg is ismert, és képes kompromisszumot teremteni. "Sok más ismert személyiséggel együtt ebbe a körbe Sólyom László is belefér" - mondta. Csapody fontosnak tartaná, hogy olyan ember legyen a következő köztársasági elnök, aki minden párttal képes harmonikus kapcsolat kialakítására.